यूहन्ना का सुसमाचार / Indian Revised Version / सार्वजनिक डोमेन

===== अध्याय १ =====

1:1 आदि में वचन था, और वचन परमेश्‍वर के साथ था, और वचन परमेश्‍वर था।
1:2 यही आदि में परमेश्‍वर के साथ था।
1:3 सब कुछ उसी के द्वारा उत्पन्न हुआ और जो कुछ उत्पन्न हुआ है, उसमें से कोई भी वस्तु उसके बिना उत्पन्न नहीं हुई।
1:4 उसमें जीवन था, और वह जीवन मनुष्यों की ज्योति थी।
1:5 और ज्योति अन्धकार में चमकती है, और अन्धकार ने उसे ग्रहण न किया।
1:6 एक मनुष्य परमेश्‍वर की ओर से आ उपस्थित हुआ जिसका नाम यूहन्ना था।
1:7 यह गवाही देने आया, कि ज्योति की गवाही दे, ताकि सब उसके द्वारा विश्‍वास करें।
1:8 वह आप तो वह ज्योति न था, परन्तु उस ज्योति की गवाही देने के लिये आया था।
1:9 सच्ची ज्योति जो हर एक मनुष्य को प्रकाशित करती है, जगत में आनेवाली थी।
1:10 वह जगत में था, और जगत उसके द्वारा उत्पन्न हुआ, और जगत ने उसे नहीं पहचाना।
1:11 वह अपने घर आया और उसके अपनों ने उसे ग्रहण नहीं किया।
1:12 परन्तु जितनों ने उसे ग्रहण किया, उसने उन्हें परमेश्‍वर की सन्तान होने का अधिकार दिया, अर्थात् उन्हें जो उसके नाम पर विश्‍वास रखते हैं।
1:13 वे न तो लहू से, न शरीर की इच्छा से, न मनुष्य की इच्छा से, परन्तु परमेश्‍वर से उत्पन्न हुए हैं।
1:14 और वचन देहधारी हुआ; और अनुग्रह और सच्चाई से परिपूर्ण होकर हमारे बीच में डेरा किया, और हम ने उसकी ऐसी महिमा देखी, जैसी पिता के एकलौते की महिमा।
1:15 यूहन्ना ने उसके विषय में गवाही दी, और पुकारकर कहा, "यह वही है, जिसके विषय में मैं ने कहा, कि जो मेरे बाद आ रहा है, वह मुझ से बढ़कर है क्योंकि वह मुझ से पहले था।"
1:16 क्योंकि उसकी परिपूर्णता से हम सब ने प्राप्त किया अर्थात् अनुग्रह पर अनुग्रह।
1:17 इसलिए कि व्यवस्था तो मूसा के द्वारा दी गई; परन्तु अनुग्रह, और सच्चाई यीशु मसीह के द्वारा पहुँची।
1:18 परमेश्‍वर को किसी ने कभी नहीं देखा; एकलौता पुत्र जो पिता की गोद में है, उसी ने उसे प्रगट किया।
1:19 यूहन्ना की गवाही यह है, कि जब यहूदियों ने यरूशलेम से याजकों और लेवियों को उससे यह पूछने के लिये भेजा, "तू कौन है?"
1:20 तो उसने मान लिया, और इन्कार नहीं किया परन्तु मान लिया, "मैं मसीह नहीं हूँ।"
1:21 उन्होंने उससे पूछा, "तो फिर तू कौन है, क्या एलिय्याह है?" उसने कहा, "मैं नहीं हूँ।" "क्या तू वह भविष्यद्वक्ता है?" उसने उत्तर दिया, "नहीं।"
1:22 तब उन्होंने उससे कहा, "फिर तू है कौन? ताकि हम अपने भेजनेवालों को उत्तर दें। तू अपने विषय में क्या कहता है?"
1:23 उसने कहा, "मैं, जैसा यशायाह भविष्यद्वक्ता ने कहा है, 'जंगल में एक पुकारनेवाले का शब्द हूँ कि प्रभु का मार्ग सीधा करो।'"
1:24 जो भेजे गए थे, वे फरीसियों में से थे।
1:25 उन्होंने उससे यह प्रश्न किया, "यदि तू न मसीह है, और न एलिय्याह, और न वह भविष्यद्वक्ता, तो फिर बपतिस्मा क्यों देता है?"
1:26 यूहन्ना ने उन्हें उत्तर दिया, "मैं तो जल से बपतिस्मा देता हूँ, परन्तु तुम्हारे बीच में एक व्यक्ति खड़ा है, जिसे तुम नहीं जानते।
1:27 अर्थात् वही जो मेरे बाद आनेवाला है, जिसके जूतों के बन्ध खोलने के योग्य भी मैं नहीं हूँ।"
1:28 ये बातें यरदन के पार बैतनियाह में हुईं, जहाँ यूहन्ना बपतिस्मा देता था।
1:29 दूसरे दिन उसने यीशु को अपने पास आते देखकर कहा, "देखो, यह परमेश्‍वर का मेम्ना है, जो जगत के पाप उठा ले जाता है।
1:30 यह वही है, जिसके विषय में मैं ने कहा था कि मेरे बाद एक पुरुष आनेवाला है जो मुझ से बढ़कर है, क्योंकि वह मुझ से पहले था।
1:31 और मैं तो उसे पहचानता न था, परन्तु इसलिये मैं जल से बपतिस्मा देता हुआ आया, कि वह इस्राएल पर प्रगट हो जाए।"
1:32 और यूहन्ना ने यह गवाही दी, "मैं ने आत्मा को कबूतर की नाईं आकाश से उतरते देखा है, और वह उस पर ठहर गया।
1:33 और मैं तो उसे पहचानता न था, परन्तु जिसने मुझे जल से बपतिस्मा देने को भेजा, उसी ने मुझ से कहा, 'जिस पर तू आत्मा को उतरते और ठहरते देखे, वही पवित्र आत्मा से बपतिस्मा देनेवाला है।'
1:34 और मैं ने देख लिया है, और गवाही दी है कि यह परमेश्‍वर का पुत्र है।"
1:35 दूसरे दिन फिर यूहन्ना और उसके चेलों में से दो जन खड़े हुए।
1:36 और उसने यीशु पर जो जा रहा था, दृष्‍टि करके कहा, "देखो, यह परमेश्‍वर का मेम्ना है!"
1:37 वे दोनों चेले उसकी सुनकर यीशु के पीछे हो लिए।
1:38 यीशु ने फिरकर और उन्हें पीछे आते देखकर उनसे कहा, "तुम किस की खोज में हो?" उन्होंने उससे कहा, "हे रब्बी (जिसका अर्थ है गुरु), तू कहाँ रहता है?"
1:39 उसने उनसे कहा, "चलो, तो देख लोगे।" अतः उन्होंने जाकर देखा कि वह कहाँ रहता है, और उस दिन उसके साथ रहे। यह दसवें घण्टे के लगभग था।
1:40 उन दोनों में से जो यूहन्ना की बात सुनकर यीशु के पीछे हो लिए थे, एक शमौन पतरस का भाई अन्द्रियास था।
1:41 उसने पहले अपने सगे भाई शमौन से मिलकर उससे कहा, "हमें मसीह (अर्थात् ख्रीस्त) मिल गया है।"
1:42 वह उसे यीशु के पास ले आया। यीशु ने उस पर दृष्‍टि करके कहा, "तू यूहन्ना का पुत्र शमौन है; तू कैफा (अर्थात् पतरस) कहलाएगा।"
1:43 दूसरे दिन यीशु ने गलील को जाना चाहा; और फिलिप्पुस से मिलकर कहा, "मेरे पीछे हो ले।"
1:44 फिलिप्पुस, अन्द्रियास और पतरस के नगर बैतसैदा का था।
1:45 फिलिप्पुस ने नतनएल से मिलकर उससे कहा, "जिसका वर्णन मूसा ने व्यवस्था में और भविष्यद्वक्ताओं ने किया है, वह हमें मिल गया; वह यूसुफ का पुत्र, यीशु नासरी है।"
1:46 नतनएल ने उससे कहा, "क्या कोई अच्छी वस्तु भी नासरत से निकल सकती है?" फिलिप्पुस ने उससे कहा, "चलकर देख ले।"
1:47 यीशु ने नतनएल को अपने पास आते देखकर उसके विषय में कहा, "देखो, यह सचमुच इस्राएली है; इसमें कपट नहीं।"
1:48 नतनएल ने उससे कहा, "तू मुझे कैसे जानता है?" यीशु ने उसको उत्तर दिया, "इससे पहले कि फिलिप्पुस ने तुझे बुलाया जब तू अंजीर के पेड़ के तले था, तब ही मैं ने तुझे देखा।"
1:49 नतनएल ने उसको उत्तर दिया, "हे रब्बी, तू परमेश्‍वर का पुत्र है; तू इस्राएल का राजा है!"
1:50 यीशु ने उसको उत्तर दिया, "मैं ने जो तुझ से कहा कि मैं ने तुझे अंजीर के पेड़ के नीचे देखा, क्या तू इसी कारण विश्‍वास करता है? तू इससे भी बड़े काम देखेगा।"
1:51 फिर उसने उससे कहा, "मैं तुम से सच सच कहता हूँ कि तुम स्वर्ग को खुला हुआ और परमेश्‍वर के स्वर्गदूतों को मनुष्य के पुत्र पर चढ़ते और उतरते देखोगे।"

===== अध्याय २ =====

2:1 फिर तीसरे दिन गलील के काना में किसी का विवाह था, और यीशु की माता वहाँ थी।
2:2 यीशु और उसके चेले भी उस विवाह में निमन्त्रित थे।
2:3 जब दाखरस खत्म हो गया, तो यीशु की माता ने उससे कहा, "उनके पास दाखरस नहीं रहा।"
2:4 यीशु ने उससे कहा, "हे नारी, मुझे तुझ से क्या काम? अभी मेरा समय नहीं आया।"
2:5 उसकी माता ने सेवकों से कहा, "जो कुछ वह तुम से कहे, वही करना।"
2:6 वहाँ यहूदियों के शुद्ध करने की रीति के अनुसार पत्थर के छः मटके रखे थे, जिनमें दो दो तीन तीन मन भर जाता था।
2:7 यीशु ने उनसे कहा, "मटकों में पानी भर दो।" तब उन्होंने उन्हें मुँह तक भर दिया।
2:8 तब उसने उनसे कहा, "अब निकालकर भोज के प्रधान के पास ले जाओ।" और वे ले गए।
2:9 जब भोज के प्रधान ने वह पानी चखा, जो दाखरस बन गया था और नहीं जानता था कि वह कहाँ से आया है (परन्तु जिन सेवकों ने पानी भरा था वे जानते थे) तो भोज के प्रधान ने दूल्हे को बुलाकर
2:10 उससे कहा, "हर एक मनुष्य पहले अच्छा दाखरस देता है, और जब लोग पीकर छक जाते हैं, तब मध्यम देता है; परन्तु तू ने अच्छा दाखरस अब तक रख छोड़ा है।"
2:11 यीशु ने गलील के काना में अपना यह पहला आश्‍चर्यकर्म दिखाकर अपनी महिमा प्रगट की और उसके चेलों ने उस पर विश्‍वास किया।
2:12 इसके बाद वह और उसकी माता, और उसके भाई, और उसके चेले कफरनहूम को गए और वहाँ कुछ दिन रहे।
2:13 यहूदियों के फसह का पर्व निकट था, और यीशु यरूशलेम को गया।
2:14 और उसने मन्दिर में बैल और भेड़ और कबूतरों के बेचनेवालों और सर्राफों को बैठे हुए पाया।
2:15 तब उसने रस्सियों का कोड़ा बनाकर, सब भेड़ों और बैलों को मन्दिर से निकाल दिया, और सर्राफों के पैसे बिखेर दिए, और पीढ़े उलट दिए।
2:16 और कबूतरों के बेचनेवालों से कहा, "इन्हें यहाँ से ले जाओ; मेरे पिता के भवन को व्यापार का घर मत बनाओ।"
2:17 तब उसके चेलों को स्मरण आया कि लिखा है, "तेरे घर की धुन मुझे खा जाएगी।"
2:18 इस पर यहूदियों ने उससे कहा, "तू जो ये काम करता है तो हमें कौन सा चिह्न दिखाता है?"
2:19 यीशु ने उनको उत्तर दिया, "इस मन्दिर को ढा दो, और मैं इसे तीन दिन में खड़ा कर दूँगा।"
2:20 यहूदियों ने कहा, "इस मन्दिर के बनाने में छियालीस वर्ष लगे हैं, और क्या तू उसे तीन दिन में खड़ा कर देगा?"
2:21 परन्तु उसने अपनी देह के मन्दिर के विषय में कहा था।
2:22 सो जब वह मरे हुओं में से जी उठा, तो उसके चेलों को स्मरण आया कि उसने यह कहा था; और उन्होंने पवित्रशास्त्र की और उस वचन की जो यीशु ने कहा था, प्रतीति की।
2:23 जब वह यरूशलेम में फसह के समय पर्व में था, तो बहुतों ने उन आश्‍चर्यकर्मों को देखकर जो वह दिखाता था, उसके नाम पर विश्‍वास किया।
2:24 परन्तु यीशु ने अपने आप को उनके भरोसे पर नहीं छोड़ा, क्योंकि वह सब को जानता था,
2:25 और उसे प्रयोजन न था कि मनुष्य के विषय में कोई गवाही दे, क्योंकि वह आप जानता था कि मनुष्य के मन में क्या है।

===== अध्याय ३ =====

3:1 फरीसियों में से निकुदेमुस नाम का एक मनुष्य था, जो यहूदियों का सरदार था।
3:2 उसने रात को यीशु के पास आकर उससे कहा, "हे रब्बी, हम जानते हैं कि तू परमेश्‍वर की ओर से गुरु होकर आया है; क्योंकि कोई इन आश्‍चर्यकर्मों को जो तू दिखाता है, यदि परमेश्‍वर उसके साथ न हो तो नहीं दिखा सकता।"
3:3 यीशु ने उसको उत्तर दिया, "मैं तुझ से सच सच कहता हूँ, यदि कोई नये सिरे से न जन्मे तो परमेश्‍वर का राज्य देख नहीं सकता।"
3:4 निकुदेमुस ने उससे कहा, "मनुष्य जब बूढ़ा हो गया, तो कैसे जन्म ले सकता है? क्या वह अपनी माता के गर्भ में दूसरी बार प्रवेश करके जन्म ले सकता है?"
3:5 यीशु ने उत्तर दिया, "मैं तुझ से सच सच कहता हूँ, जब तक कोई मनुष्य जल और आत्मा से न जन्मे वह परमेश्‍वर के राज्य में प्रवेश नहीं कर सकता।
3:6 जो शरीर से जन्मा है, वह शरीर है, और जो आत्मा से जन्मा है, वह आत्मा है।
3:7 आश्‍चर्य मत कर, कि मैं ने तुझ से कहा, 'तुम्हें नये सिरे से जन्म लेना अवश्य है।'
3:8 हवा जिधर चाहती है उधर चलती है, और तू उसका शब्द सुनता है, परन्तु नहीं जानता कि वह कहाँ से आती और कि दिर जाती है? जो कोई आत्मा से जन्मा है वह ऐसा ही है।"
3:9 निकुदेमुस ने उससे कहा, "ये बातें कैसे हो सकती हैं?"
3:10 यह सुनकर यीशु ने उससे कहा, "तू इस्राएल का गुरु होकर भी क्या इन बातों को नहीं समझता?
3:11 मैं तुझ से सच सच कहता हूँ कि हम जो जानते हैं वह कहते हैं, और जो हम ने देखा है उसकी गवाही देते हैं; और तुम हमारी गवाही ग्रहण नहीं करते।
3:12 जब मैं ने तुम से पृथ्वी की बातें कहीं, और तुम विश्‍वास नहीं करते, तो यदि मैं तुम से स्वर्ग की बातें कहूँ तो कैसे विश्‍वास करोगे?
3:13 कोई स्वर्ग पर नहीं चढ़ा, केवल वही जो स्वर्ग से उतरा, अर्थात् मनुष्य का पुत्र।
3:14 और जिस रीति से मूसा ने जंगल में साँप को ऊँचे पर चढ़ाया, उसी रीति से अवश्य है कि मनुष्य का पुत्र भी ऊँचे पर चढ़ाया जाए,
3:15 ताकि जो कोई विश्‍वास करे, उसमें अनन्त जीवन पाए।
3:16 क्योंकि परमेश्‍वर ने जगत से ऐसा प्रेम रखा कि उसने अपना एकलौता पुत्र दे दिया, ताकि जो कोई उस पर विश्‍वास करे वह नष्‍ट न हो, परन्तु अनन्त जीवन पाए।
3:17 परमेश्‍वर ने अपने पुत्र को जगत में इसलिये नहीं भेजा कि जगत पर दण्ड की आज्ञा दे, परन्तु इसलिये कि जगत उसके द्वारा उद्धार पाए।
3:18 जो उस पर विश्‍वास करता है, उस पर दण्ड की आज्ञा नहीं होती, परन्तु जो उस पर विश्‍वास नहीं करता, वह दोषी ठहर चुका; इसलिये कि उसने परमेश्‍वर के एकलौते पुत्र के नाम पर विश्‍वास नहीं किया।
3:19 और दण्ड की आज्ञा का कारण यह है कि ज्योति जगत में आई है, और मनुष्यों ने ज्योति से अधिक अन्धकार को प्रिय जाना क्योंकि उनके काम बुरे थे।
3:20 क्योंकि जो कोई बुराई करता है, वह ज्योति से बैर रखता है, और ज्योति के निकट नहीं आता, ऐसा न हो कि उसके कामों पर दोष लगाया जाए।
3:21 परन्तु जो सत्य पर चलता है, वह ज्योति के निकट आता है, ताकि उसके काम प्रगट हों कि वे परमेश्‍वर की ओर से किए गए हैं।"
3:22 इसके बाद यीशु और उसके चेले यहूदिया देश में आए, और वह वहाँ उनके साथ रहकर बपतिस्मा देने लगा।
3:23 और यूहन्ना भी शालेम के निकट ऐनोन में बपतिस्मा देता था, क्योंकि वहाँ बहुत पानी था; और लोग आकर बपतिस्मा लेते थे।
3:24 यह उस समय की बात है जब यूहन्ना कैद में डाला न गया था।
3:25 वहाँ यूहन्ना के चेलों का किसी यहूदी के साथ शुद्ध होने के विषय में विवाद हुआ।
3:26 और उन्होंने यूहन्ना के पास आकर कहा, "हे रब्बी, जो यरदन के पार तेरे साथ था, जिसकी तू ने गवाही दी है, देख, वह बपतिस्मा देता है, और सब उसके पास आते हैं।"
3:27 यूहन्ना ने उत्तर दिया, "यदि कोई वस्तु मनुष्य को स्वर्ग से न दी जाए तो वह उसे आप से नहीं ले सकता।
3:28 तुम आप ही मेरे गवाह हो, कि मैं ने कहा, 'मैं मसीह नहीं, परन्तु उसके आगे भेजा गया हूँ।'
3:29 जिसके पास दुल्हिन है, वही दूल्हा है; परन्तु दूल्हे का मित्र, जो खड़ा हुआ और उसकी सुनता है, दूल्हे के शब्द से बहुत आनन्दित होता है; सो मेरा यह आनन्द अब पूरा हो गया है।
3:30 अवश्य है कि वह बढ़े और मैं घटूँ।
3:31 जो ऊपर से आता है, वह सब के ऊपर है; जो पृथ्वी से है, वह पृथ्वी ही का है, और पृथ्वी ही की बातें बोलता है; जो स्वर्ग से आता है वह सब के ऊपर है।
3:32 जो कुछ उसने देखा और सुना है उसी की गवाही देता है, तौभी कोई उसकी गवाही ग्रहण नहीं करता।
3:33 जिसने उसकी गवाही ग्रहण की, उसने इस बात पर छाप दी कि परमेश्‍वर सच्चा है।
3:34 क्योंकि जिसे परमेश्‍वर ने भेजा है, वह परमेश्‍वर की बातें कहता है; क्योंकि वह आत्मा नाप नापकर नहीं देता।
3:35 पिता पुत्र से प्रेम रखता है, और उसने सब कुछ उसके हाथ में कर दिया है।
3:36 जो पुत्र पर विश्‍वास करता है, अनन्त जीवन उसका है; परन्तु जो पुत्र की नहीं मानता, वह जीवन को नहीं देखेगा, परन्तु परमेश्‍वर का क्रोध उस पर रहता है।"

===== अध्याय ४ =====

4:1 जब प्रभु को मालूम हुआ कि फरीसियों ने सुना है कि यीशु यूहन्ना से अधिक चेले बनाता और बपतिस्मा देता है।
4:2 (यद्यपि यीशु आप नहीं वरन् उसके चेले बपतिस्मा देते थे),
4:3 तो वह यहूदिया को छोड़कर फिर गलील को चला गया।
4:4 और उसे सामरिया से होकर जाना अवश्य था।
4:5 सो वह सूखार नामक सामरिया के एक नगर तक आया, जो उस भूमि के पास है, जो याकूब ने अपने पुत्र यूसुफ को दी थी।
4:6 और याकूब का कुआँ भी वहीं था। यीशु मार्ग का थका हुआ उस कुएँ पर यों ही बैठ गया; और यह बात छठे घण्टे के लगभग हुई।
4:7 इतने में एक सामरी स्त्री जल भरने आई। यीशु ने उससे कहा, "मुझे पानी पिला।"
4:8 क्योंकि उसके चेले तो भोजन मोल लेने के लिये नगर को गए थे।
4:9 उस सामरी स्त्री ने उससे कहा, "तू यहूदी होकर मुझ सामरी स्त्री से पानी क्यों माँगता है?" (क्योंकि यहूदी सामरियों के साथ किसी प्रकार का व्यवहार नहीं रखते।)
4:10 यीशु ने उत्तर दिया, "यदि तू परमेश्‍वर के वरदान को जानती, और यह भी जानती कि वह कौन है जो तुझ से कहता है, 'मुझे पानी पिला,' तो तू उससे माँगती, और वह तुझे जीवन का जल देता।"
4:11 स्त्री ने उससे कहा, "हे प्रभु, तेरे पास जल भरने को तो कुछ है भी नहीं, और कुआँ गहरा है; तो फिर वह जीवन का जल तेरे पास कहाँ से आया?
4:12 क्या तू हमारे पिता याकूब से बड़ा है, जिसने हमें यह कुआँ दिया; और आप ही अपनी सन्तान, और अपने पशुओं समेत उसमें से पीया?"
4:13 यीशु ने उसको उत्तर दिया, "जो कोई यह जल पीएगा वह फिर प्यासा होगा,
4:14 परन्तु जो कोई उस जल में से पीएगा जो मैं उसे दूँगा, वह फिर अनन्तकाल तक प्यासा न होगा; वरन् जो जल मैं उसे दूँगा, वह उसमें एक सोता बन जाएगा जो अनन्त जीवन के लिये उमड़ता रहेगा।"
4:15 स्त्री ने उससे कहा, "हे प्रभु, वह जल मुझे दे, ताकि मैं न प्यासी होऊँ और न जल भरने को इतनी दूर आऊँ।"
4:16 यीशु ने उससे कहा, "जा, अपने पति को यहाँ बुला ला।"
4:17 स्त्री ने उत्तर दिया, "मैं तो बिना पति की हूँ।" यीशु ने उससे कहा, "तू ठीक कहती है, 'मैं बिना पति की हूँ,'
4:18 क्योंकि तू पाँच पति कर चुकी है, और जिसके पास तू अब है, वह भी तेरा पति नहीं; यह तू ने सच कहा है।"
4:19 स्त्री ने उससे कहा, "हे प्रभु, मुझे ज्ञात होता है कि तू भविष्यद्वक्ता है।
4:20 हमारे बापदादों ने इस पहाड़ पर आराधना की, और तुम कहते हो कि वह जगह जहाँ आराधना करना चाहिये यरूशलेम में है।"
4:21 यीशु ने उससे कहा, "हे नारी, मेरी बात की प्रतीति कर कि वह समय आनेवाला है कि तुम न तो इस पहाड़ पर पिता की आराधना करोगे, और न यरूशलेम में।
4:22 तुम जिसे नहीं जानते उसकी आराधना करते हो; और हम जिसे जानते हैं, उसकी आराधना करते हैं; क्योंकि उद्धार यहूदियों में से है।
4:23 परन्तु वह समय आनेवाला है, वरन् अब भी है, जिसमें सच्चे आराधक पिता की आराधना आत्मा और सच्चाई से करेंगे, क्योंकि पिता अपने लिये ऐसे ही आराधकों को ढूँढ़ता है।
4:24 परमेश्‍वर आत्मा है, और अवश्य है कि उसकी आराधना करनेवाले आत्मा और सच्चाई से आराधना करें।"
4:25 स्त्री ने उससे कहा, "मैं जानती हूँ कि मसीह जो ख्रीस्त कहलाता है, आनेवाला है; जब वह आएगा, तो हमें सब बातें बता देगा।"
4:26 यीशु ने उससे कहा, "मैं जो तुझ से बोल रहा हूँ, वही हूँ।"
4:27 इतने में उसके चेले आ गए, और आश्‍चर्य करने लगे कि वह स्त्री से बातें कर रहा है; तौभी किसी ने न कहा, "तू क्या चाहता है?" या "उससे क्यों बातें करता है?"
4:28 तब स्त्री अपना घड़ा छोड़कर नगर में चली गई, और लोगों से कहने लगी,
4:29 "आओ, एक मनुष्य को देखो, जिसने सब कुछ जो मैं ने किया मुझे बता दिया। कहीं यह तो मसीह नहीं है?"
4:30 सो वे नगर से निकलकर उसके पास आने लगे।
4:31 इतने में उसके चेलों ने उससे यह विनती की, "हे रब्बी, कुछ खा ले।"
4:32 उसने उनसे कहा, "मेरे पास खाने के लिये ऐसा भोजन है जिसे तुम नहीं जानते।"
4:33 तब चेलों ने आपस में कहा, "क्या कोई उसके लिये कुछ खाने को लाया है?"
4:34 यीशु ने उनसे कहा, "मेरा भोजन यह है कि अपने भेजनेवाले की इच्छा के अनुसार चलूँ और उसका काम पूरा करूँ।
4:35 क्या तुम नहीं कहते, 'कटनी होने में अब भी चार महीने पड़े हैं'? देखो, मैं तुम से कहता हूँ, अपनी आँखें उठाकर खेतों पर दृष्‍टि डालो, कि वे कटनी के लिये पक चुके हैं।
4:36 काटनेवाला मजदूरी पाता, और अनन्त जीवन के लिये फल बटोरता है; ताकि बोनेवाला और काटनेवाला दोनों मिलकर आनन्द करें।
4:37 क्योंकि इस पर यह कहावत ठीक आती है: 'बोनेवाला और है और काटनेवाला और।'
4:38 मैं ने तुम्हें वह काटने के लिये भेजा, जिसमें तुम ने परिश्रम नहीं किया; औरों ने परिश्रम किया, और तुम उनके परिश्रम के फल में भागी हुए।"
4:39 उस नगर के बहुत से सामरियों ने उस स्त्री के कहने से, जिसने यह गवाही दी, "उसने सब कुछ जो मैं ने किया है, मुझे बता दिया," यीशु पर विश्‍वास किया।
4:40 सो जब ये सामरी उसके पास आए, तो उससे विनती करने लगे कि हमारे यहाँ रह; और वह वहाँ दो दिन तक रहा।
4:41 और उसके वचन के कारण और भी बहुत लोगों ने विश्‍वास किया।
4:42 और उस स्त्री से कहा, "अब हम तेरे कहने ही से विश्‍वास नहीं करते; क्योंकि हम ने आप ही सुन लिया, और जानते हैं कि यह सचमुच जगत का उद्धारकर्ता है।"
4:43 उन दो दिनों के बाद वह वहाँ से निकलकर गलील को गया।
4:44 क्योंकि यीशु ने आप ही गवाही दी कि भविष्यद्वक्ता अपने देश में आदर नहीं पाता।
4:45 सो जब वह गलील में आया, तो गलीली आनन्द के साथ उससे मिले, क्योंकि जो कुछ उसने यरूशलेम में पर्व के समय किया था, उन्होंने देखा था; क्योंकि वे भी पर्व में गए थे।
4:46 सो वह फिर गलील के काना में आया, जहाँ उसने पानी को दाखरस बनाया था। और राजा का एक कर्मचारी था जिसका पुत्र कफरनहूम में बीमार था।
4:47 वह यह सुनकर कि यीशु यहूदिया से गलील में आया है, उसके पास गया, और उससे विनती करने लगा कि चलकर मेरे पुत्र को चंगा कर दे, क्योंकि वह मरने पर था।
4:48 यीशु ने उससे कहा, "जब तक तुम चिह्न और अद्भुत काम न देखो तब तक कदापि विश्‍वास नहीं करोगे।"
4:49 राजा के कर्मचारी ने उससे कहा, "हे प्रभु, मेरे बालक के मरने से पहले चल।"
4:50 यीशु ने उससे कहा, "जा, तेरा पुत्र जीवित है।" उस मनुष्य ने यीशु की कही हुई बात की प्रतीति की और चला गया।
4:51 वह मार्ग में जा ही रहा था, कि उसके दास उससे आ मिले और कहने लगे, "तेरा लड़का जीवित है।"
4:52 उसने उनसे पूछा, "किस घड़ी वह अच्छा होने लगा?" उन्होंने उससे कहा, "कल सातवें घण्टे में उसका ज्वर उतर गया।"
4:53 तब बाप जान गया कि यह उसी घड़ी हुआ जिस घड़ी यीशु ने उससे कहा, "तेरा पुत्र जीवित है," और उसने और उसके सारे घराने ने विश्‍वास किया।
4:54 यह दूसरा आश्‍चर्यकर्म था जो यीशु ने यहूदिया से गलील में आकर दिखाया।

===== अध्याय ५ =====

5:1 इसके बाद यहूदियों का एक पर्व हुआ, और यीशु यरूशलेम को गया।
5:2 यरूशलेम में भेड़-फाटक के पास एक कुण्ड है, जो इब्रानी में बैतहसदा कहलाता है, और उसके पाँच ओसारे हैं।
5:3 इनमें बहुत से बीमार, अंधे, लँगड़े, और सूखे अंगवाले लोग पानी के हिलने की आशा में पड़े रहते थे।
5:4 क्योंकि समय-समय पर प्रभु का दूत कुण्ड में उतरकर पानी को हिलाया करता था, सो पानी हिलते ही जो कोई पहले उतरता वह चंगा हो जाता था, चाहे उसकी कोई बीमारी क्यों न हो।
5:5 और वहाँ एक मनुष्य था, जो अड़तीस वर्ष से बीमारी में पड़ा था।
5:6 यीशु ने उसको पड़ा हुआ देखकर और यह जानकर कि वह बहुत दिनों से इस दशा में पड़ा है, उससे पूछा, "क्या तू चंगा होना चाहता है?"
5:7 उस बीमार ने उसको उत्तर दिया, "हे प्रभु, मेरे पास कोई मनुष्य नहीं कि जब पानी हिलाया जाए, तो मुझे कुण्ड में उतारे, परन्तु मेरे पहुँचते पहुँचते दूसरा मुझ से पहले उतर पड़ता है।"
5:8 यीशु ने उससे कहा, "उठ, अपनी खाट उठाकर चल फिर।"
5:9 वह मनुष्य तुरन्त चंगा हो गया, और अपनी खाट उठाकर चलने फिरने लगा। उस दिन सब्त का दिन था।
5:10 सो यहूदी उससे जो चंगा हुआ था कहने लगे, "आज तो सब्त का दिन है, तुझे खाट उठाना उचित नहीं।"
5:11 उसने उनको उत्तर दिया, "जिसने मुझे चंगा किया, उसी ने मुझसे कहा, 'अपनी खाट उठाकर चल फिर।'"
5:12 उन्होंने उससे पूछा, "वह कौन मनुष्य है जिसने तुझ से कहा, 'खाट उठाकर चल फिर'?"
5:13 परन्तु जो चंगा हुआ था, वह नहीं जानता था कि वह कौन है; क्योंकि उस जगह में भीड़ होने के कारण यीशु वहाँ से चुपके से निकल गया था।
5:14 इन बातों के बाद वह यीशु को मन्दिर में मिला, तब उसने उससे कहा, "देख, तू तो चंगा हो गया है; फिर पाप मत करना, ऐसा न हो कि इससे कोई भारी विपत्ति तुझ पर आ पड़े।"
5:15 उस मनुष्य ने जाकर यहूदियों से कह दिया कि जिसने मुझे चंगा किया वह यीशु है।
5:16 और इस कारण यहूदी यीशु को सताने लगे, क्योंकि वह ऐसे ऐसे काम सब्त के दिन करता था।
5:17 इस पर यीशु ने उनसे कहा, "मेरा पिता अब तक काम करता है, और मैं भी काम करता हूँ।"
5:18 इस कारण यहूदी और भी अधिक उसके मार डालने का प्रयत्न करने लगे कि वह न केवल सब्त के दिन की विधि को तोड़ता, परन्तु परमेश्‍वर को अपना पिता कहकर, अपने आप को परमेश्‍वर के बराबर बनाता था।
5:19 इस पर यीशु ने उनसे कहा, "मैं तुम से सच सच कहता हूँ, पुत्र आप से कुछ नहीं कर सकता, केवल वह जो पिता को करते देखता है; क्योंकि जिन जिन कामों को वह करता है उन्हें पुत्र भी उसी रीति से करता है।
5:20 क्योंकि पिता पुत्र से प्रेम रखता है, और जो जो काम आप करता है, वह सब उसे दिखाता है; और वह इनसे भी बड़े काम उसे दिखाएगा, ताकि तुम आश्‍चर्य करो।
5:21 क्योंकि जिस प्रकार पिता मरे हुओं को उठाता और जिलाता है, उसी प्रकार पुत्र भी जिन्हें चाहता है जिलाता है।
5:22 और पिता किसी का न्याय भी नहीं करता, परन्तु न्याय करने का सब काम पुत्र को सौंप दिया है,
5:23 इसलिये कि सब लोग जैसे पिता का आदर करते हैं वैसे ही पुत्र का भी आदर करें। जो पुत्र का आदर नहीं करता, वह पिता का जिसने उसे भेजा है, आदर नहीं करता।
5:24 मैं तुम से सच सच कहता हूँ, जो मेरा वचन सुनकर मेरे भेजनेवाले की प्रतीति करता है, अनन्त जीवन उसका है, और उस पर दण्ड की आज्ञा नहीं होती परन्तु वह मृत्यु से पार होकर जीवन में प्रवेश कर चुका है।
5:25 मैं तुम से सच सच कहता हूँ, वह समय आता है, और अब भी है, जिसमें मरे हुए परमेश्‍वर के पुत्र का शब्द सुनेंगे, और जो सुनेंगे वे जीएँगे।
5:26 क्योंकि जिस रीति से पिता अपने आप में जीवन रखता है, उसी रीति से उसने पुत्र को भी यह अधिकार दिया है कि अपने आप में जीवन रखे।
5:27 वरन् उसे न्याय करने का भी अधिकार दिया, क्योंकि वह मनुष्य का पुत्र है।
5:28 इससे आश्‍चर्य मत करो; क्योंकि वह समय आता है कि जितने कब्रों में हैं, उसका शब्द सुनकर निकल आएँगे।
5:29 जिन्होंने भलाई की है, वे जीवन के पुनरुत्थान के लिये जी उठेंगे और जिन्होंने बुराई की है, वे दण्ड के पुनरुत्थान के लिये जी उठेंगे।
5:30 मैं अपने आप से कुछ नहीं कर सकता; जैसा सुनता हूँ, वैसा न्याय करता हूँ; और मेरा न्याय सच्चा है, क्योंकि मैं अपनी इच्छा नहीं, परन्तु अपने भेजनेवाले की इच्छा चाहता हूँ।
5:31 यदि मैं आप अपनी गवाही दूँ, तो मेरी गवाही सच्ची नहीं।
5:32 एक और है जो मेरी गवाही देता है, और मैं जानता हूँ कि मेरी जो गवाही वह देता है, वह सच्ची है।
5:33 तुम ने यूहन्ना के पास लोगों को भेजा और उसने सत्य की गवाही दी है।
5:34 परन्तु मैं अपने विषय में मनुष्य की गवाही नहीं चाहता, तौभी मैं ये बातें इसलिये कहता हूँ, कि तुम उद्धार पाओ।
5:35 वह तो जलता और चमकता हुआ दिया था, और तुम्हें कुछ देर तक उसकी ज्योति में मगन होना अच्छा लगा।
5:36 परन्तु मेरे पास जो गवाही है, वह यूहन्ना की गवाही से बड़ी है; क्योंकि जो काम पिता ने मुझे पूरा करने के लिये सौंपा है अर्थात् यही काम जो मैं करता हूँ, वे मेरे गवाह हैं कि पिता ने मुझे भेजा है।
5:37 और पिता जिसने मुझे भेजा है, उसी ने मेरी गवाही दी है। तुम ने न कभी उसका शब्द सुना, और न उसका रूप देखा है।
5:38 और उसके वचन को मन में स्थिर नहीं रखते, क्योंकि जिसे उसने भेजा, तुम उसकी प्रतीति नहीं करते।
5:39 तुम पवित्रशास्त्र में ढूँढ़ते हो, क्योंकि समझते हो कि उसमें अनन्त जीवन तुम्हें मिलता है, और यह वही है जो मेरी गवाही देता है;
5:40 फिर भी तुम जीवन पाने के लिये मेरे पास आना नहीं चाहते।
5:41 मैं मनुष्यों से आदर नहीं चाहता।
5:42 परन्तु मैं तुम को जानता हूँ, कि तुम में परमेश्‍वर का प्रेम नहीं।
5:43 मैं अपने पिता के नाम से आया हूँ, और तुम मुझे ग्रहण नहीं करते; यदि कोई और अपने ही नाम से आए, तो उसे ग्रहण कर लोगे।
5:44 तुम जो एक दूसरे से आदर चाहते हो और वह आदर जो अद्वैत परमेश्‍वर की ओर से है, नहीं चाहते, कैसे विश्‍वास कर सकते हो?
5:45 यह न समझो कि मैं पिता के सामने तुम पर नालिश करूँगा; तुम पर नालिश करनेवाला तो मूसा है, जिस पर तुम ने भरोसा रखा है।
5:46 क्योंकि यदि तुम मूसा की प्रतीति करते, तो मेरी भी प्रतीति करते, इसलिये कि उसने मेरे विषय में लिखा है।
5:47 परन्तु यदि तुम उसकी लिखी हुई बातों की प्रतीति नहीं करते, तो मेरी बातों की कैसे प्रतीति करोगे?"

===== अध्याय ६ =====

6:1 इसके बाद यीशु गलील की झील अर्थात् तिबिरियास की झील के पार गया।
6:2 और एक बड़ी भीड़ उसके पीछे हो ली क्योंकि जो आश्‍चर्यकर्म वह बीमारों पर दिखाता था, वे उन्हें देखते थे।
6:3 तब यीशु पहाड़ पर चढ़कर अपने चेलों के साथ वहाँ बैठा।
6:4 और यहूदियों के फसह के पर्व के निकट था।
6:5 सो यीशु ने अपनी आँखें उठाकर एक बड़ी भीड़ को अपने पास आते देखा, और फिलिप्पुस से कहा, "हम इनके खाने के लिये कहाँ से रोटी मोल लाएँ?"
6:6 उसने यह बात उसकी परीक्षा करने के लिये कही; क्योंकि वह आप जानता था कि मैं क्या करूँगा।
6:7 फिलिप्पुस ने उसको उत्तर दिया, "दो सौ दीनार की रोटी भी उनके लिये पूरी न होगी कि उनमें से हर एक को थोड़ी थोड़ी मिल जाए।"
6:8 उसके चेलों में से शमौन पतरस के भाई अन्द्रियास ने उससे कहा,
6:9 "यहाँ एक लड़का है जिसके पास जौ की पाँच रोटी और दो मछली हैं, परन्तु इतने लोगों के लिये वे क्या हैं?"
6:10 यीशु ने कहा, "लोगों को बैठा दो।" उस जगह बहुत घास थी। सो वे लोग जिनमें पुरुषों की संख्या लगभग पाँच हजार की थी, बैठ गए।
6:11 तब यीशु ने रोटियाँ लीं, और धन्यवाद करके बैठनेवालों को बाँट दी; और वैसे ही मछलियों में से जितनी वे चाहते थे बाँट दिया।
6:12 जब वे खा कर तृप्त हो गए, तो उसने अपने चेलों से कहा, "बचे हुए टुकड़े बटोर लो, ताकि कुछ फेंका न जाए।"
6:13 सो उन्होंने बटोरा, और जौ की पाँच रोटियों के टुकड़ों से जो खानेवालों से बच रहे थे, बारह टोकरियाँ भरीं।
6:14 तब जो आश्‍चर्यकर्म उसने दिखाया, उसे देखकर वे कहने लगे, "वह भविष्यद्वक्ता जो जगत में आनेवाला था निश्‍चय यही है।"
6:15 यीशु यह जानकर कि वे मुझे राजा बनाने के लिये आकर पकड़ना चाहते हैं, फिर पहाड़ पर अकेला चला गया।
6:16 जब साँझ हुई, तो उसके चेले झील के किनारे गए,
6:17 और नाव पर चढ़कर झील के पार कफरनहूम को जाने लगे। उस समय अन्धेरा हो गया था, और यीशु अभी तक उनके पास नहीं आया था।
6:18 और प्रचण्ड वायु चलने से झील में लहरें उठने लगीं।
6:19 जब वे खेते खेते तीन चार मील के लगभग निकल गए, तो उन्होंने यीशु को झील पर चलते और नाव के निकट आते देखा, और डर गए।
6:20 परन्तु उसने उनसे कहा, "मैं हूँ; डरो मत!"
6:21 तब वे उसे नाव पर चढ़ा लेने को आतुर हुए; और तुरन्त वह नाव उस देश के निकट जा पहुँची जहाँ वे जाते थे।
6:22 दूसरे दिन उस भीड़ ने जो झील के पार खड़ी थी, यह देखा कि यहाँ एक को छोड़ और कोई छोटी नाव न थी, और यीशु अपने चेलों के साथ उस नाव पर नहीं चढ़ा था परन्तु केवल उसके चेले गए थे।
6:23 तौभी कई छोटी नावें तिबिरियास से उस जगह के निकट आईं, जहाँ उन्होंने प्रभु के धन्यवाद करने के बाद रोटी खाई थी।
6:24 सो जब भीड़ ने देखा कि यहाँ न तो यीशु है और न उसके चेले हैं, तो वे भी उन छोटी नावों पर चढ़कर यीशु को ढूँढ़ते हुए कफरनहूम को आए।
6:25 और झील के पार उससे मिलकर कहा, "हे रब्बी, तू यहाँ कब आया?"
6:26 यीशु ने उन्हें उत्तर दिया, "मैं तुम से सच सच कहता हूँ, तुम मुझे इसलिये नहीं ढूँढ़ते कि तुम ने आश्‍चर्यकर्म देखे, परन्तु इसलिये कि तुम रोटियाँ खाकर तृप्त हुए।
6:27 नाशमान भोजन के लिये परिश्रम मत करो, परन्तु उस भोजन के लिये जो अनन्त जीवन तक ठहरता है, जिसे मनुष्य का पुत्र तुम्हें देगा; क्योंकि पिता, अर्थात् परमेश्‍वर ने उसी पर छाप लगाई है।"
6:28 उन्होंने उससे कहा, "परमेश्‍वर के कार्य करने के लिये हम क्या करें?"
6:29 यीशु ने उन्हें उत्तर दिया, "परमेश्‍वर का कार्य यह है कि तुम उस पर, जिसे उसने भेजा है, विश्‍वास करो।"
6:30 तब उन्होंने उससे कहा, "फिर तू कौन सा चिह्न दिखाता है कि हम उसे देखकर तेरी प्रतीति करें? तू कौन सा काम करता है?
6:31 हमारे बापदादों ने जंगल में मन्ना खाया; जैसा लिखा है, 'उसने उन्हें खाने के लिये स्वर्ग से रोटी दी।'"
6:32 यीशु ने उनसे कहा, "मैं तुम से सच सच कहता हूँ कि मूसा ने तुम्हें वह रोटी स्वर्ग से न दी, परन्तु मेरा पिता तुम्हें सच्ची रोटी स्वर्ग से देता है।
6:33 क्योंकि परमेश्‍वर की रोटी वही है, जो स्वर्ग से उतरकर जगत को जीवन देती है।"
6:34 तब उन्होंने उससे कहा, "हे प्रभु, यह रोटी हमें सर्वदा दिया कर।"
6:35 यीशु ने उनसे कहा, "जीवन की रोटी मैं हूँ, जो मेरे पास आएगा वह कभी भूखा न होगा और जो मुझ पर विश्‍वास करेगा, वह कभी प्यासा न होगा।
6:36 परन्तु मैं ने तुम से कह दिया कि तुम ने मुझे देख भी लिया है, तौभी विश्‍वास नहीं करते।
6:37 जो कुछ पिता मुझे देता है वह सब मेरे पास आएगा, और जो कोई मेरे पास आएगा उसे मैं कभी न निकालूँगा।
6:38 क्योंकि मैं अपनी इच्छा नहीं परन्तु अपने भेजनेवाले की इच्छा पूरी करने के लिये स्वर्ग से उतरा हूँ।
6:39 और मेरे भेजनेवाले की इच्छा यह है कि जो कुछ उसने मुझे दिया है, उसमें से मैं कुछ न खोऊँ, परन्तु उसे अन्तिम दिन फिर जिला उठाऊँ।
6:40 क्योंकि मेरे पिता की इच्छा यह है कि जो कोई पुत्र को देखे, और उस पर विश्‍वास करे, वह अनन्त जीवन पाए; और मैं उसे अन्तिम दिन फिर जिला उठाऊँगा।"
6:41 तब यहूदी उस पर बुड़बुड़ाने लगे, क्योंकि उसने कहा था, "जो रोटी स्वर्ग से उतरी वह मैं हूँ।"
6:42 और उन्होंने कहा, "क्या यह यूसुफ का पुत्र यीशु नहीं, जिसके माता पिता को हम जानते हैं? तो फिर वह कैसे कहता है, 'मैं स्वर्ग से उतरा हूँ'?"
6:43 यीशु ने उन्हें उत्तर दिया, "आपस में मत बुड़बुड़ाओ।
6:44 कोई मेरे पास नहीं आ सकता, जब तक पिता जिसने मुझे भेजा है, उसे खींच न ले; और मैं उसे अन्तिम दिन फिर जिला उठाऊँगा।
6:45 भविष्यद्वक्ताओं की पुस्तक में यह लिखा है, 'और वे सब परमेश्‍वर के सिखाए हुए होंगे।' जिस किसी ने पिता से सुना और सीखा है, वह मेरे पास आता है।
6:46 यह नहीं कि किसी ने पिता को देखा है, केवल वह जो परमेश्‍वर की ओर से है, उसी ने पिता को देखा है।
6:47 मैं तुम से सच सच कहता हूँ, कि जो कोई विश्‍वास करता है, अनन्त जीवन उसी का है।
6:48 जीवन की रोटी मैं हूँ।
6:49 तुम्हारे बापदादों ने जंगल में मन्ना खाया और मर गए।
6:50 यह वह रोटी है जो स्वर्ग से उतरती है, कि मनुष्य उसमें से खाए और न मरे।
6:51 जीवन की रोटी जो स्वर्ग से उतरी, मैं हूँ। यदि कोई इस रोटी में से खाए, तो सर्वदा जीवित रहेगा; और जो रोटी मैं जगत के जीवन के लिये दूँगा, वह मेरा माँस है।"
6:52 तब यहूदी यह कहकर आपस में झगड़ने लगे, "यह मनुष्य कैसे हमें अपना माँस खाने को दे सकता है?"
6:53 यीशु ने उनसे कहा, "मैं तुम से सच सच कहता हूँ, जब तक तुम मनुष्य के पुत्र का माँस न खाओ, और उसका लहू न पीओ, तुम में जीवन नहीं।
6:54 जो मेरा माँस खाता, और मेरा लहू पीता है, अनन्त जीवन उसी का है; और मैं उसे अन्तिम दिन फिर जिला उठाऊँगा।
6:55 क्योंकि मेरा माँस वास्तव में खाने की वस्तु है, और मेरा लहू वास्तव में पीने की वस्तु है।
6:56 जो मेरा माँस खाता और मेरा लहू पीता है, वह मुझ में बना रहता है, और मैं उसमें।
6:57 जैसा जीवित पिता ने मुझे भेजा और मैं पिता के कारण जीवित हूँ, वैसा ही वह भी जो मुझे खाएगा मेरे कारण जीवित रहेगा।
6:58 जो रोटी स्वर्ग से उतरी यह वही है। बापदादों की नाईं नहीं, कि खाया और मर गए। जो यह रोटी खाएगा, वह सर्वदा जीवित रहेगा।"
6:59 ये बातें उसने कफरनहूम में आराधनालय में उपदेश करते समय कहीं।
6:60 इसलिये उसके चेलों में से बहुतों ने यह सुनकर कहा, "यह बात नागवार है; इसे कौन सुन सकता है?"
6:61 यीशु ने अपने मन में यह जानकर कि मेरे चेले आपस में इस बात पर बुड़बुड़ा रहे हैं, उनसे कहा, "क्या इस बात से तुम्हें ठोकर लगती है?
6:62 यदि तुम मनुष्य के पुत्र को वहाँ जाते देखो जहाँ वह पहले था तो क्या होगा?
6:63 जिलानेवाला तो आत्मा है, शरीर से कुछ लाभ नहीं। जो बातें मैं ने तुम से कही हैं, वे आत्मा हैं, और जीवन भी हैं।
6:64 परन्तु तुम में से कोई कोई ऐसे हैं जो विश्‍वास नहीं करते।" क्योंकि यीशु तो पहले ही से जानता था कि जो विश्‍वास नहीं करते वे कौन हैं, और कौन मुझे पकड़वाएगा।
6:65 और उसने कहा, "इसी कारण मैं ने तुम से कहा कि जब तक किसी को पिता की ओर से यह वरदान न दिया जाए, तब तक वह मेरे पास नहीं आ सकता।"
6:66 इस पर उसके चेलों में से बहुत से लौट गए, और उसके बाद उसके साथ न चले।
6:67 तब यीशु ने उन बारह से कहा, "क्या तुम भी चले जाना चाहते हो?"
6:68 शमौन पतरस ने उसको उत्तर दिया, "हे प्रभु, हम किसके पास जाएँ? अनन्त जीवन की बातें तो तेरे ही पास हैं।
6:69 और हम ने विश्‍वास किया, और जान गए हैं कि परमेश्‍वर का पवित्र जन तू ही है।"
6:70 यीशु ने उन्हें उत्तर दिया, "क्या मैं ने तुम बारहों को नहीं चुन लिया? तौभी तुम में से एक व्यक्ति शैतान है।"
6:71 उसने शमौन इस्करियोती के पुत्र यहूदा की ओर संकेत किया, क्योंकि यही जो उन बारहों में से था, उसे पकड़वानेवाला था।

===== अध्याय ७ =====

7:1 इन बातों के बाद यीशु गलील में फिरता रहा; क्योंकि यहूदी उसे मार डालना चाहते थे, इसलिये वह यहूदिया में फिरना नहीं चाहता था।
7:2 और यहूदियों का झोंपड़ियों का पर्व निकट था।
7:3 सो उसके भाइयों ने उससे कहा, "यहाँ से कूच कर यहूदिया को चला जा, कि जो काम तू करता है, उन्हें तेरे चेले भी देखें।
7:4 क्योंकि ऐसा कोई नहीं, जो प्रसिद्ध होना चाहे और छिपकर काम करे। यदि तू ये काम करता है, तो अपने आप को जगत पर प्रगट कर।"
7:5 क्योंकि उसके भाई भी उस पर विश्‍वास नहीं करते थे।
7:6 तब यीशु ने उनसे कहा, "मेरा समय अभी नहीं आया, परन्तु तुम्हारे लिये सब समय है।
7:7 संसार तुम से बैर नहीं कर सकता, परन्तु वह मुझ से बैर करता है, क्योंकि मैं उसके विरुद्ध यह गवाही देता हूँ कि उसके काम बुरे हैं।
7:8 तुम पर्व में जाओ; मैं अभी इस पर्व में नहीं जाता, क्योंकि अभी तक मेरा समय पूरा नहीं हुआ।"
7:9 उसने उनसे ये बातें कहीं, और गलील ही में रह गया।
7:10 परन्तु जब उसके भाई पर्व में चले गए, तो वह आप ही गया, परन्तु प्रगट में नहीं, परन्तु मानो गुप्त में।
7:11 यहूदी पर्व में उसे यह कहकर ढूँढ़ने लगे, "वह कहाँ है?"
7:12 और लोगों में उसके विषय में बहुत कुछ कानाफूसी होने लगी। कितने तो कहते थे, "वह भला मनुष्य है।" और लोग कहते थे, "नहीं, वरन् लोगों को बहकाता है।"
7:13 तौभी यहूदियों के डर के मारे कोई उसके विषय में खुलकर नहीं बोलता था।
7:14 जब पर्व के आधे दिन बीत चुके, तो यीशु मन्दिर में जाकर उपदेश करने लगा।
7:15 तब यहूदी अचम्भा करके कहने लगे, "यह मनुष्य बिना पढ़े विद्वान् कैसे हो गया?"
7:16 यीशु ने उन्हें उत्तर दिया, "मेरा उपदेश मेरा नहीं, परन्तु मेरे भेजनेवाले का है।
7:17 यदि कोई उसकी इच्छा पर चलना चाहे, तो वह इस उपदेश के विषय में जान जाएगा कि परमेश्‍वर की ओर से है, या मैं अपनी ओर से कहता हूँ।
7:18 जो अपनी ओर से कहता है, वह अपनी बड़ाई चाहता है; परन्तु जो अपने भेजनेवाले की बड़ाई चाहता है, वह सच्चा है, और उसमें अधर्म नहीं।
7:19 क्या मूसा ने तुम्हें व्यवस्था नहीं दी? तौभी तुम में से कोई व्यवस्था पर नहीं चलता। तुम मुझे क्यों मार डालना चाहते हो?"
7:20 लोगों ने उत्तर दिया, "तुझ में दुष्टात्मा है; कौन तुझे मार डालना चाहता है?"
7:21 यीशु ने उन्हें उत्तर दिया, "मैं ने एक काम किया, और तुम सब चकित हो गए।
7:22 इसी कारण मूसा ने तुम्हें खतना दिया (यद्यपि वह मूसा से नहीं, परन्तु बापदादों से चला आया है) और तुम सब्त के दिन मनुष्य का खतना करते हो।
7:23 भला, जबकि सब्त के दिन मनुष्य का खतना किया जाता है कि मूसा की व्यवस्था टूटने न पाए, तो क्या तुम मुझ से क्रोधित हो कि मैं ने सब्त के दिन एक मनुष्य को पूरी रीति से चंगा किया?
7:24 रूप देखकर न्याय मत करो, परन्तु ठीक ठीक न्याय करो।"
7:25 तब कितने यरूशलेमियों ने कहा, "क्या यह वही नहीं, जिसे मार डालना चाहते हैं?
7:26 परन्तु देखो, वह तो खुल्लमखुल्ला बातें करता है, और उससे कुछ नहीं कहते। सम्भव तो नहीं कि सरदार सचमुच जानते हों कि यह मसीह है?
7:27 तौभी हम तो इस मनुष्य को जानते हैं कि कहाँ का है; परन्तु मसीह जब आएगा, तो कोई न जानेगा कि वह कहाँ का है।"
7:28 तब यीशु ने मन्दिर में उपदेश देते हुए पुकारकर कहा, "तुम मुझे जानते हो, और यह भी जानते हो कि मैं कहाँ का हूँ। मैं तो आप से नहीं आया, परन्तु मेरा भेजनेवाला सच्चा है, जिसे तुम नहीं जानते।
7:29 मैं उसे जानता हूँ, क्योंकि मैं उसकी ओर से हूँ, और उसी ने मुझे भेजा है।"
7:30 इस पर उन्होंने उसे पकड़ना चाहा, तौभी किसी ने उस पर हाथ न डाला, क्योंकि उसका समय अभी नहीं आया था।
7:31 परन्तु भीड़ में से बहुतों ने उस पर विश्‍वास किया, और कहने लगे, "मसीह जब आएगा, तो क्या इससे अधिक आश्‍चर्यकर्म दिखाएगा, जितने इसने दिखाए?"
7:32 फरीसियों ने लोगों को उसके विषय में ऐसी कानाफूसी करते सुना; सो प्रधान याजकों और फरीसियों ने उसे पकड़ने के लिये प्यादे भेजे।
7:33 तब यीशु ने कहा, "मैं थोड़ी देर तक तुम्हारे साथ हूँ, तब अपने भेजनेवाले के पास चला जाऊँगा।
7:34 तुम मुझे ढूँढ़ोगे परन्तु नहीं पाओगे, और जहाँ मैं हूँ वहाँ तुम नहीं आ सकते।"
7:35 यहूदियों ने आपस में कहा, "यह कहाँ जाएगा, कि हम इसे न पाएँगे? क्या उनके पास जाएगा जो यूनानियों में तितर बितर होकर रहते हैं, और यूनानियों को उपदेश देगा?
7:36 यह क्या बात है जो उसने कही, 'तुम मुझे ढूँढ़ोगे, परन्तु नहीं पाओगे,' और 'जहाँ मैं हूँ, वहाँ तुम नहीं आ सकते'?"
7:37 और पर्व के अन्तिम दिन, जो मुख्य दिन है, यीशु खड़ा हुआ और पुकारकर कहने लगा, "यदि कोई प्यासा हो तो मेरे पास आए और पीए।
7:38 जो मुझ पर विश्‍वास करेगा, जैसा पवित्रशास्त्र में आया है, 'उसके हृदय में से जीवन के जल की नदियाँ बह निकलेंगी।'"
7:39 उसने यह वचन उस आत्मा के विषय में कहा, जो उस पर विश्‍वास करनेवाले पाएँगे। क्योंकि आत्मा अब तक उतरा न था, इसलिये कि यीशु अब तक अपनी महिमा को न पहुँचा था।
7:40 भीड़ में से कितनों ने ये बातें सुनकर कहा, "सचमुच यह वही भविष्यद्वक्ता है।"
7:41 औरों ने कहा, "यह मसीह है।" परन्तु कितनों ने कहा, "क्या मसीह गलील से आएगा?
7:42 क्या पवित्रशास्त्र में यह नहीं आया कि मसीह दाऊद के वंश से और बैतलहम गाँव से, जहाँ दाऊद रहता था, आएगा?"
7:43 सो उसके कारण लोगों में फूट पड़ी।
7:44 और उनमें से कोई कोई उसे पकड़ना चाहते थे, परन्तु किसी ने उस पर हाथ न डाला।
7:45 तब प्यादे प्रधान याजकों और फरीसियों के पास लौट आए, और उन्होंने उनसे पूछा, "तुम उसे क्यों नहीं लाए?"
7:46 प्यादों ने उत्तर दिया, "किसी मनुष्य ने कभी ऐसी बातें नहीं कीं।"
7:47 फरीसियों ने उन्हें उत्तर दिया, "क्या तुम भी भरमाए गए हो?
7:48 क्या सरदारों या फरीसियों में से किसी ने भी उस पर विश्‍वास किया है?
7:49 परन्तु ये साधारण लोग जो व्यवस्था नहीं जानते, श्रापित हैं।"
7:50 नीकुदेमुस जो पहले उसके पास आया था और उनमें से एक था, उनसे कहने लगा,
7:51 "क्या हमारी व्यवस्था किसी मनुष्य को जब तक पहले उसकी सुन न ले और जान न ले कि वह क्या करता है, दोषी ठहराती है?"
7:52 उन्होंने उसको उत्तर दिया, "क्या तू भी गलील का है? ढूँढ़, और देख कि गलील से कोई भविष्यद्वक्ता नहीं उठता।"
7:53 तब हर कोई अपने अपने घर चला गया।

===== अध्याय ८ =====

8:1 परन्तु यीशु जैतून के पहाड़ पर गया।
8:2 और भोर को फिर मन्दिर में आया, और सब लोग उसके पास आए; और वह बैठकर उन्हें उपदेश देने लगा।
8:3 तब शास्त्री और फरीसी एक स्त्री को लाए, जो व्यभिचार में पकड़ी गई थी, और उसे बीच में खड़ा करके यीशु से कहा,
8:4 "हे गुरु, यह स्त्री व्यभिचार करते ही पकड़ी गई है।
8:5 व्यवस्था में मूसा ने हमें आज्ञा दी है, कि ऐसी स्त्रियों को पथरवाह करें; सो तू इसके विषय में क्या कहता है?"
8:6 उन्होंने उसको परखने के लिये यह बात कही ताकि उस पर दोष लगाने के लिये कोई बात पाएँ। परन्तु यीशु झुककर उँगली से भूमि पर लिखने लगा।
8:7 जब वे उससे पूछते रहे, तो उसने सीधा होकर उनसे कहा, "तुम में जो निष्पाप हो, वह पहले उसको पत्थर मारे।"
8:8 और फिर झुककर भूमि पर उँगली से लिखने लगा।
8:9 परन्तु वे यह सुनकर बड़ों से लेकर छोटों तक एक एक करके निकल गए, और यीशु अकेला रह गया, और स्त्री वहीं बीच में खड़ी रह गई।
8:10 यीशु ने सीधे होकर उससे कहा, "हे नारी, वे कहाँ गए? क्या किसी ने तुझ पर दण्ड की आज्ञा नहीं दी?"
8:11 उसने कहा, "हे प्रभु, किसी ने नहीं।" यीशु ने कहा, "मैं भी तुझ पर दण्ड की आज्ञा नहीं देता। जा, और फिर पाप मत करना।"
8:12 यीशु ने फिर लोगों से कहा, "जगत की ज्योति मैं हूँ; जो मेरे पीछे हो लेगा, वह अन्धकार में न चलेगा, परन्तु जीवन की ज्योति पाएगा।"
8:13 फरीसियों ने उससे कहा, "तू अपनी गवाही आप देता है; तेरी गवाही सच्ची नहीं।"
8:14 यीशु ने उन्हें उत्तर दिया, "यदि मैं अपनी गवाही आप देता हूँ, तौभी मेरी गवाही सच्ची है; क्योंकि मैं जानता हूँ कि मैं कहाँ से आया हूँ और कहाँ को जाता हूँ? परन्तु तुम नहीं जानते कि मैं कहाँ से आता, या कहाँ को जाता हूँ।
8:15 तुम शरीर के अनुसार न्याय करते हो, मैं किसी का न्याय नहीं करता।
8:16 और यदि मैं न्याय करूँ भी, तो मेरा न्याय सच्चा है; क्योंकि मैं अकेला नहीं, परन्तु मैं हूँ और मेरा पिता है जिसने मुझे भेजा।
8:17 तुम्हारी व्यवस्था में भी लिखा है कि दो मनुष्यों की गवाही मिलकर सच्ची होती है।
8:18 एक तो मैं आप अपनी गवाही देता हूँ, और दूसरा पिता मेरी गवाही देता है जिसने मुझे भेजा।"
8:19 उन्होंने उससे कहा, "तेरा पिता कहाँ है?" यीशु ने उत्तर दिया, "न तुम मुझे जानते हो, न मेरे पिता को; यदि मुझे जानते, तो मेरे पिता को भी जानते।"
8:20 ये बातें उसने भण्डार के पास उपदेश देते समय कहीं, और किसी ने उसे न पकड़ा क्योंकि उसका समय अभी नहीं आया था।
8:21 उसने फिर उनसे कहा, "मैं जाता हूँ, और तुम मुझे ढूँढ़ोगे, और अपने पाप में मरोगे। जहाँ मैं जाता हूँ, वहाँ तुम नहीं आ सकते।"
8:22 यहूदियों ने कहा, "क्या वह अपने आप को मार डालेगा, जो कहता है, 'जहाँ मैं जाता हूँ, वहाँ तुम नहीं आ सकते'?"
8:23 उसने उनसे कहा, "तुम नीचे के हो, मैं ऊपर का हूँ; तुम संसार के हो, मैं संसार का नहीं हूँ।
8:24 इसलिये मैं ने तुम से कहा कि तुम अपने पापों में मरोगे, क्योंकि यदि तुम विश्‍वास न करो कि मैं वही हूँ, तो अपने पापों में मरोगे।"
8:25 उन्होंने उससे कहा, "तू कौन है?" यीशु ने उनसे कहा, "वही जो आरम्भ से तुम से कहता आया हूँ।
8:26 मुझे तुम्हारे विषय में बहुत कुछ कहना और न्याय करना है, परन्तु मेरा भेजनेवाला सच्चा है, और जो मैं ने उससे सुना, वही जगत से कहता हूँ।"
8:27 वे न समझे कि वह हम से पिता के विषय में कहता है।
8:28 तब यीशु ने कहा, "जब तुम मनुष्य के पुत्र को ऊँचे पर चढ़ाओगे, तब जानोगे कि मैं वही हूँ, और अपने आप से कुछ नहीं करता, परन्तु जैसा पिता ने मुझे सिखाया, वैसा ही कहता हूँ।
8:29 और मेरा भेजनेवाला मेरे साथ है; उसने मुझे अकेला नहीं छोड़ा, क्योंकि मैं सर्वदा वही काम करता हूँ, जिससे वह प्रसन्न होता है।"
8:30 वह ये बातें कह ही रहा था, कि बहुतों ने उस पर विश्‍वास किया।
8:31 तब यीशु ने उन यहूदियों से जिन्होंने उसकी प्रतीति की थी कहा, "यदि तुम मेरे वचन में बने रहोगे, तो सचमुच मेरे चेले ठहरोगे।
8:32 और सत्य को जानोगे, और सत्य तुम्हें स्वतन्त्र करेगा।"
8:33 उन्होंने उसको उत्तर दिया, "हम तो इब्राहीम के वंश से हैं, और कभी किसी के दास नहीं हुए; फिर तू क्यों कहता है, 'तुम स्वतन्त्र हो जाओगे'?"
8:34 यीशु ने उन्हें उत्तर दिया, "मैं तुम से सच सच कहता हूँ कि जो कोई पाप करता है, वह पाप का दास है।
8:35 और दास सदा घर में नहीं रहता; पुत्र सदा रहता है।
8:36 सो यदि पुत्र तुम्हें स्वतन्त्र करेगा, तो सचमुच तुम स्वतन्त्र हो जाओगे।
8:37 मैं जानता हूँ कि तुम इब्राहीम के वंश से हो; तौभी मेरे वचन के लिये तुम्हारे हृदय में जगह नहीं, इसलिये मुझे मार डालना चाहते हो।
8:38 मैं वह कहता हूँ, जो अपने पिता के यहाँ देखा है; और तुम वह करते हो, जो तुम ने अपने पिता से सुना है।"
8:39 उन्होंने उसको उत्तर दिया, "हमारा पिता तो इब्राहीम है।" यीशु ने उनसे कहा, "यदि तुम इब्राहीम की सन्तान होते, तो इब्राहीम के से काम करते।
8:40 परन्तु अब तुम मुझ ऐसे मनुष्य को मार डालना चाहते हो, जिसने तुम्हें वह सत्य वचन बताया जो परमेश्‍वर से सुना। इब्राहीम ने तो ऐसा नहीं किया था।
8:41 तुम अपने पिता के से काम करते हो।" उन्होंने उससे कहा, "हम व्यभिचार से नहीं जन्मे; हमारा एक पिता है, अर्थात् परमेश्‍वर।"
8:42 यीशु ने उनसे कहा, "यदि परमेश्‍वर तुम्हारा पिता होता, तो तुम मुझ से प्रेम रखते, क्योंकि मैं परमेश्‍वर में से निकलकर आया हूँ; मैं आप से नहीं आया, परन्तु उसी ने मुझे भेजा।
8:43 तुम मेरी बात क्यों नहीं समझते? इसलिये कि मेरा वचन सुन नहीं सकते।
8:44 तुम अपने पिता शैतान से हो, और अपने पिता की लालसाओं को पूरा करना चाहते हो। वह तो आरम्भ से हत्यारा है, और सत्य पर स्थिर न रहा, क्योंकि सत्य उसमें है ही नहीं। जब वह झूठ बोलता, तो अपने स्वभाव ही से बोलता है; क्योंकि वह झूठा है, वरन् झूठ का पिता है।
8:45 परन्तु मैं जो सच बोलता हूँ, इसी कारण तुम मेरी प्रतीति नहीं करते।
8:46 तुम में से कौन मुझे पाप के विषय में निरुत्तर करता है? और यदि मैं सच बोलता हूँ, तो मेरी प्रतीति क्यों नहीं करते?
8:47 जो परमेश्‍वर से है, वह परमेश्‍वर की बातें सुनता है; तुम इसलिये नहीं सुनते कि परमेश्‍वर की ओर से नहीं हो।"
8:48 यह सुन यहूदियों ने उससे कहा, "क्या हम ठीक नहीं कहते कि तू सामरी है, और तुझ में दुष्टात्मा है?"
8:49 यीशु ने उत्तर दिया, "मुझ में दुष्टात्मा नहीं; परन्तु मैं अपने पिता का आदर करता हूँ, और तुम मेरा निरादर करते हो।
8:50 परन्तु मैं अपनी बड़ाई नहीं चाहता; हाँ, एक है जो चाहता और न्याय करता है।
8:51 मैं तुम से सच सच कहता हूँ, यदि कोई मेरे वचन पर चलेगा, तो वह अनन्तकाल तक मृत्यु को न देखेगा।"
8:52 यहूदियों ने उससे कहा, "अब हम ने जान लिया कि तुझ में दुष्टात्मा है। इब्राहीम मर गया, और भविष्यद्वक्ता भी मर गए; और तू कहता है, 'यदि कोई मेरे वचन पर चलेगा, तो वह अनन्तकाल तक मृत्यु का स्वाद न चखेगा।'
8:53 हमारा पिता इब्राहीम मर गया, क्या तू उससे बड़ा है? और भविष्यद्वक्ता भी मर गए; तू अपने आप को क्या ठहराता है?"
8:54 यीशु ने उत्तर दिया, "यदि मैं आप अपनी बड़ाई करूँ, तो मेरी बड़ाई कुछ नहीं; परन्तु मेरी बड़ाई मेरा पिता करता है, जिसे तुम कहते हो कि वह हमारा परमेश्‍वर है।
8:55 और तुम ने उसे नहीं जाना: परन्तु मैं उसे जानता हूँ, और यदि कहूँ कि उसे नहीं जानता, तो मैं तुम्हारी नाईं झूठा ठहरूँगा; परन्तु मैं उसे जानता, और उसके वचन पर चलता हूँ।
8:56 तुम्हारा पिता इब्राहीम मेरा दिन देखने की आशा से बहुत मगन था, और उसने देखा और आनन्दित हुआ।"
8:57 यहूदियों ने उससे कहा, "अभी तो तेरी उम्र पचास वर्ष की नहीं, और तू ने इब्राहीम को देखा है?"
8:58 यीशु ने उनसे कहा, "मैं तुम से सच सच कहता हूँ, कि पहिले इसके कि इब्राहीम उत्पन्न हुआ, मैं हूँ।"
8:59 तब उन्होंने उसे मारने के लिये पत्थर उठाए, परन्तु यीशु छिपकर मन्दिर से निकल गया।

===== अध्याय ९ =====

9:1 फिर जाते हुए उसने एक मनुष्य को देखा, जो जन्म का अन्धा था।
9:2 और उसके चेलों ने उससे पूछा, "हे रब्बी, किसने पाप किया था कि यह अन्धा जन्मा, इस मनुष्य ने, या उसके माता पिता ने?"
9:3 यीशु ने उत्तर दिया, "न तो इसने पाप किया था, न इसके माता पिता ने: परन्तु यह इसलिये हुआ, कि परमेश्‍वर के काम उसमें प्रगट हों।
9:4 जिसने मुझे भेजा है, हमें उसके काम दिन ही दिन में करना अवश्य है: वह रात आनेवाली है जिसमें कोई काम नहीं कर सकता।
9:5 जब तक मैं जगत में हूँ, तब तक जगत की ज्योति हूँ।"
9:6 यह कहकर उसने भूमि पर थूका और उस थूक से मिट्टी सानी, और वह मिट्टी उस अन्धे की आँखों पर लगाकर,
9:7 उससे कहा, "जा शीलोह के कुण्ड में धो आ" (शीलोह का अर्थ भेजा हुआ है)। सो उसने जाकर धोया, और देखता हुआ लौट आया।
9:8 तब पड़ोसी और जिन्होंने उसे पहले भीख माँगते देखा था, कहने लगे, "क्या यह वही नहीं जो बैठा भीख माँगा करता था?"
9:9 कोई कहता था, "यह वही है।" औरों ने कहा, "नहीं, परन्तु उसके समान है।" उसने कहा, "मैं वही हूँ।"
9:10 सो वे उससे कहने लगे, "तेरी आँखें कैसे खुल गईं?"
9:11 उसने उत्तर दिया, "यीशु नाम एक मनुष्य ने मिट्टी सानकर मेरी आँखों पर लगाई, और मुझ से कहा, 'शीलोह में जाकर धो ले।' सो मैं गया, और धोया, तब देखने लगा।"
9:12 उन्होंने उससे पूछा, "वह कहाँ है?" उसने कहा, "मैं नहीं जानता।"
9:13 लोग उसको जो पहले अन्धा था, फरीसियों के पास ले गए।
9:14 जिस दिन यीशु ने मिट्टी सानकर उसकी आँखें खोली थीं, वह सब्त का दिन था।
9:15 फिर फरीसियों ने भी उससे पूछा, "तेरी आँखें कैसे खुल गईं?" उसने उनसे कहा, "उसने मेरी आँखों पर मिट्टी लगाई, और मैं ने धोया, और देखने लगा।"
9:16 तब कितने फरीसी कहने लगे, "यह मनुष्य परमेश्‍वर की ओर से नहीं, क्योंकि वह सब्त के दिन को नहीं मानता।" औरों ने कहा, "पापी मनुष्य कैसे ऐसे आश्‍चर्यकर्म दिखा सकता है?" सो उनमें फूट पड़ी।
9:17 उन्होंने उस अन्धे से फिर कहा, "उसने तेरी आँखें खोलीं, इस विषय में तू उसके बारे में क्या कहता है?" उसने कहा, "वह भविष्यद्वक्ता है।"
9:18 तब यहूदियों को उसके विषय में प्रतीति न हुई कि वह अन्धा था और अब देखता है, जब तक कि उन्होंने उसके माता पिता को जो देखने लगा था,
9:19 बुलाकर पूछा, "क्या यह तुम्हारा पुत्र है, जिसे तुम कहते हो कि अन्धा जन्मा था? फिर अब कैसे देखता है?"
9:20 उसके माता पिता ने उत्तर दिया, "हम तो जानते हैं कि यह हमारा पुत्र है, और अन्धा जन्मा था।
9:21 परन्तु यह नहीं जानते कि अब कैसे देखता है, और न यह जानते हैं कि किसने उसकी आँखें खोलीं। वह सयाना है, उसी से पूछो; वह अपने विषय में आप कह देगा।"
9:22 ये बातें उसके माता पिता ने इसलिये कहीं क्योंकि वे यहूदियों से डरते थे, क्योंकि यहूदी एका कर चुके थे कि यदि कोई कहे कि वह मसीह है, तो आराधनालय से निकाला जाए।
9:23 इसी कारण उसके माता पिता ने कहा, "वह सयाना है, उसी से पूछ लो।"
9:24 तब उन्होंने उस मनुष्य को जो अन्धा था दूसरी बार बुलाकर उससे कहा, "परमेश्‍वर की स्तुति कर; हम तो जानते हैं कि वह मनुष्य पापी है।"
9:25 उसने उत्तर दिया, "मैं नहीं जानता कि वह पापी है कि नहीं; मैं एक बात जानता हूँ कि मैं अन्धा था और अब देखता हूँ।"
9:26 उन्होंने उससे फिर कहा, "उसने तेरे साथ क्या किया? और कैसे तेरी आँखें खोलीं?"
9:27 उसने उनसे कहा, "मैं तो तुम्हें बता चुका, और तुम ने सुना नहीं; फिर क्यों सुनना चाहते हो? क्या तुम भी उसके चेले होना चाहते हो?"
9:28 तब वे उसे कोसकर कहने लगे, "तू ही उसका चेला है; हम तो मूसा के चेले हैं।
9:29 हम जानते हैं कि परमेश्‍वर ने मूसा से बातें कीं; परन्तु इस मनुष्य को नहीं जानते कि कहाँ का है।"
9:30 उसने उनको उत्तर दिया, "यह तो आश्‍चर्य की बात है कि तुम नहीं जानते कि वह कहाँ का है, तौभी उसने मेरी आँखें खोल दीं।
9:31 हम जानते हैं कि परमेश्‍वर पापियों की नहीं सुनता; परन्तु यदि कोई परमेश्‍वर का भक्त हो और उसकी इच्छा पर चले, तो वह उसकी सुनता है।
9:32 जगत के आरम्भ से यह कभी सुनने में नहीं आया, कि किसी ने भी उस मनुष्य की आँखें खोली हों जो अन्धा जन्मा हो।
9:33 यदि यह मनुष्य परमेश्‍वर की ओर से न होता, तो कुछ भी नहीं कर सकता।"
9:34 उन्होंने उसको उत्तर दिया, "तू तो बिलकुल पापों में जन्मा है; तू हमें क्या सिखाता है?" और उन्होंने उसे बाहर निकाल दिया।
9:35 यीशु ने सुना कि उन्होंने उसे बाहर निकाल दिया है; और जब उसे भेंट हुई तो कहा, "क्या तू परमेश्‍वर के पुत्र पर विश्‍वास करता है?"
9:36 उसने उत्तर दिया, "हे प्रभु, वह कौन है कि मैं उस पर विश्‍वास करूँ?"
9:37 यीशु ने उससे कहा, "तू ने उसे देखा भी है; और जो तुझ से बोल रहा है वही है।"
9:38 उसने कहा, "हे प्रभु, मैं विश्‍वास करता हूँ।" और उसे दण्डवत् किया।
9:39 तब यीशु ने कहा, "मैं इस जगत में न्याय के लिये आया हूँ, ताकि जो नहीं देखते वे देखें, और जो देखते हैं वे अन्धे हो जाएँ।"
9:40 जो फरीसी उसके साथ थे, उन्होंने ये बातें सुनकर उससे कहा, "क्या हम भी अन्धे हैं?"
9:41 यीशु ने उनसे कहा, "यदि तुम अन्धे होते, तो पापी न ठहरते परन्तु अब कहते हो, 'हम देखते हैं,' इसलिये तुम्हारा पाप बना रहता है।"

===== अध्याय १० =====

10:1 "मैं तुम से सच सच कहता हूँ, कि जो कोई द्वार से भेड़शाला में प्रवेश नहीं करता, परन्तु किसी दूसरे मार्ग से चढ़ जाता है, वह चोर और डाकू है।
10:2 परन्तु जो द्वार से भीतर प्रवेश करता है वह भेड़ों का चरवाहा है।
10:3 उसके लिये द्वारपाल द्वार खोल देता है, और भेड़ें उसका शब्द सुनती हैं, और वह अपनी भेड़ों को नाम लेकर बुलाता है और बाहर ले जाता है।
10:4 जब वह अपनी सब भेड़ों को बाहर निकाल चुकता है, तो उनके आगे आगे चलता है, और भेड़ें उसके पीछे पीछे हो लेती हैं; क्योंकि वे उसका शब्द पहचानती हैं।
10:5 परन्तु वे पराए के पीछे नहीं जाएँगी, परन्तु उससे भागेंगी, क्योंकि वे परायों का शब्द नहीं पहचानतीं।"
10:6 यीशु ने उनसे यह दृष्‍टान्त कहा, परन्तु वे न समझे कि ये क्या बातें हैं जो वह हम से कहता है।
10:7 तब यीशु ने फिर कहा, "मैं तुम से सच सच कहता हूँ कि भेड़ों का द्वार मैं हूँ।
10:8 जितने मुझ से पहले आए, वे सब चोर और डाकू हैं, परन्तु भेड़ों ने उनकी न सुनी।
10:9 द्वार मैं हूँ; यदि कोई मुझ से भीतर प्रवेश करे तो उद्धार पाएगा और भीतर बाहर आया जाया करेगा और चारा पाएगा।
10:10 चोर किसी और कारण से नहीं परन्तु केवल चोरी करने और घात करने और नाश करने को आता है। मैं इसलिये आया कि वे जीवन पाएँ, और बहुतायत से पाएँ।
10:11 अच्छा चरवाहा मैं हूँ; अच्छा चरवाहा भेड़ों के लिये अपना प्राण देता है।
10:12 मजदूर जो न चरवाहा है, और न भेड़ों का स्वामी है, भेड़िये को आते देख भेड़ों को छोड़कर भाग जाता है, और भेड़िया उन्हें पकड़ता और तितर बितर करता है।
10:13 वह इसलिये भागता है कि वह मजदूर है, और उसे भेड़ों की चिन्ता नहीं।
10:14 अच्छा चरवाहा मैं हूँ; और अपनी भेड़ों को जानता हूँ, और मेरी भेड़ें मुझे जानती हैं।
10:15 जैसा पिता मुझे जानता है, और मैं पिता को जानता हूँ, और मैं भेड़ों के लिये अपना प्राण देता हूँ।
10:16 और मेरी और भी भेड़ें हैं, जो इस भेड़शाला की नहीं; मुझे उनको भी ले आना अवश्य है। वे मेरा शब्द सुनेंगी; तब एक ही झुण्ड और एक ही चरवाहा होगा।
10:17 पिता इसलिये मुझ से प्रेम रखता है, कि मैं अपना प्राण देता हूँ कि उसे फिर लूँ।
10:18 कोई उसे मुझ से छीनता नहीं, वरन् मैं उसे आप ही देता हूँ। मुझे उसके देने का अधिकार है, और उसे फिर लेने का भी अधिकार है: यह आज्ञा मेरे पिता से मुझे मिली है।"
10:19 इन बातों के कारण यहूदियों में फिर फूट पड़ गई।
10:20 उनमें से बहुत लोग कहने लगे, "उसमें दुष्टात्मा है, और वह पागल है; उसकी क्यों सुनते हो?"
10:21 औरों ने कहा, "ये बातें ऐसे मनुष्य की नहीं जिसमें दुष्टात्मा हो। क्या दुष्टात्मा अन्धों की आँखें खोल सकती है?"
10:22 यरूशलेम में स्थापना का पर्व हुआ; और जाड़े का समय था।
10:23 और यीशु मन्दिर में सुलैमान के ओसारे में टहल रहा था।
10:24 तब यहूदियों ने उसे घेर लिया, और उससे कहने लगे, "तू हमारे मन को कब तक दुविधा में रखेगा? यदि तू मसीह है, तो हम से साफ साफ कह दे।"
10:25 यीशु ने उन्हें उत्तर दिया, "मैं ने तुम से कह दिया, और तुम विश्‍वास नहीं करते; जो काम मैं अपने पिता के नाम से करता हूँ; वे ही मेरे गवाह हैं।
10:26 परन्तु तुम इसलिये विश्‍वास नहीं करते कि मेरी भेड़ों में से नहीं हो।
10:27 मेरी भेड़ें मेरा शब्द सुनती हैं, और मैं उन्हें जानता हूँ; और वे मेरे पीछे पीछे चलती हैं।
10:28 और मैं उन्हें अनन्त जीवन देता हूँ। वे कभी नाश न होंगी, और कोई उन्हें मेरे हाथ से छीन न लेगा।
10:29 मेरा पिता, जिसने उन्हें मुझे दिया है, सब से बड़ा है; और कोई उन्हें पिता के हाथ से छीन नहीं सकता।
10:30 मैं और पिता एक हैं।"
10:31 यहूदियों ने उसे पत्थर मारने को फिर पत्थर उठाए।
10:32 इस पर यीशु ने उनसे कहा, "मैं ने तुम्हें अपने पिता की ओर से बहुत से भले काम दिखाए हैं, उनमें से किस काम के लिये तुम मुझे पत्थर मारते हो?"
10:33 यहूदियों ने उसे उत्तर दिया, "भले काम के लिये हम तुझे पत्थर नहीं मारते, परन्तु परमेश्‍वर की निन्दा के कारण; और इसलिये कि तू मनुष्य होकर अपने आप को परमेश्‍वर बनाता है।"
10:34 यीशु ने उन्हें उत्तर दिया, "क्या तुम्हारी व्यवस्था में नहीं लिखा है, 'मैं ने कहा, तुम ईश्‍वर हो'?
10:35 यदि उसने उन्हें ईश्‍वर कहा, जिनके पास परमेश्‍वर का वचन पहुँचा (और पवित्रशास्त्र की बात टल नहीं सकती),
10:36 तो जिसे पिता ने पवित्र ठहराकर जगत में भेजा है, तुम उससे कहते हो, 'तू निन्दा करता है,' इसलिये कि मैं ने कहा, 'मैं परमेश्‍वर का पुत्र हूँ'?
10:37 यदि मैं अपने पिता के काम नहीं करता, तो मेरी प्रतीति न करो।
10:38 परन्तु यदि मैं करता हूँ, तो चाहे मेरी प्रतीति न भी करो, परन्तु उन कामों की तो प्रतीति करो, ताकि तुम जानो, और समझो, कि पिता मुझ में है, और मैं पिता में हूँ।"
10:39 तब उन्होंने फिर उसे पकड़ना चाहा, परन्तु वह उनके हाथ से निकल गया।
10:40 और वह फिर यर्दन के पार उस स्थान पर चला गया, जहाँ यूहन्ना पहले बपतिस्मा देता था; और वहाँ रहा।
10:41 और बहुत लोग उसके पास आए; और कहने लगे, "यूहन्ना ने तो कोई आश्‍चर्यकर्म नहीं दिखाया; परन्तु जो कुछ यूहन्ना ने इसके विषय में कहा था वह सब सच था।"
10:42 और वहाँ बहुतों ने उस पर विश्‍वास किया।

===== अध्याय ११ =====

11:1 लाजर नाम एक मनुष्य बीमार था; वह बैतनिय्याह का था, जो मरियम और उसकी बहिन मार्था का गाँव था।
11:2 यह वही मरियम थी, जिसने प्रभु पर इत्र डालकर उसके पाँव अपने बालों से पोंछे थे, इसी का भाई लाजर बीमार था।
11:3 सो उसकी बहिनों ने उसे कहला भेजा, "हे प्रभु, देख, जिस से तू प्रीति रखता है, वह बीमार है।"
11:4 यह सुनकर यीशु ने कहा, "यह बीमारी मृत्यु की नहीं, परन्तु परमेश्‍वर की महिमा के लिये है, कि उसके द्वारा परमेश्‍वर के पुत्र की महिमा हो।"
11:5 और यीशु मार्था और उसकी बहिन और लाजर से प्रेम रखता था।
11:6 सो जब उसने सुना, कि वह बीमार है, तो जिस स्थान पर वह था, वहाँ दो दिन और रहा।
11:7 फिर इसके बाद उसने चेलों से कहा, "आओ, हम फिर यहूदिया को चलें।"
11:8 चेलों ने उससे कहा, "हे रब्बी, अभी तो यहूदी तुझे पत्थर मारना चाहते थे, और क्या तू फिर वहीं जाता है?"
11:9 यीशु ने उत्तर दिया, "क्या दिन के बारह घण्टे नहीं होते? यदि कोई दिन को चले, तो ठोकर नहीं खाता, क्योंकि इस जगत का उजियाला देखता है।
11:10 परन्तु यदि कोई रात को चले, तो ठोकर खाता है, क्योंकि उसमें प्रकाश नहीं।"
11:11 उसने ये बातें कहीं, और इसके बाद उनसे कहने लगा, "हमारा मित्र लाजर सो गया है, परन्तु मैं उसे जगाने जाता हूँ।"
11:12 तब चेलों ने उससे कहा, "हे प्रभु, यदि वह सो गया है, तो बच जाएगा।"
11:13 यीशु ने तो उसकी मृत्यु के विषय में कहा था; परन्तु वे समझे कि उसने नींद से सो जाने के विषय में कहा।
11:14 तब यीशु ने उनसे साफ साफ कह दिया, "लाजर मर गया है।
11:15 और मैं तुम्हारे कारण आनन्दित हूँ कि मैं वहाँ न था, जिससे कि तुम विश्‍वास करो; परन्तु अब आओ, हम उसके पास चलें।"
11:16 तब थोमा ने जो दिदुमुस कहलाता है, अपने साथी चेलों से कहा, "आओ, हम भी उसके साथ मरने को चलें।"
11:17 सो यीशु को आकर मालूम हुआ, कि उसको कब्र में रखे चार दिन हो चुके हैं।
11:18 बैतनिय्याह यरूशलेम के समीप कोई दो मील की दूरी पर था।
11:19 और बहुत से यहूदी मार्था और मरियम के पास उनके भाई के विषय में शान्ति देने के लिये आए थे।
11:20 सो मार्था यीशु के आने का समाचार पाकर उससे मिलने गई, परन्तु मरियम घर ही में बैठी रही।
11:21 मार्था ने यीशु से कहा, "हे प्रभु, यदि तू यहाँ होता, तो मेरा भाई कदापि न मरता।
11:22 और अब भी मैं जानती हूँ, कि जो कुछ तू परमेश्‍वर से माँगेगा, परमेश्‍वर तुझे देगा।"
11:23 यीशु ने उससे कहा, "तेरा भाई जी उठेगा।"
11:24 मार्था ने उससे कहा, "मैं जानती हूँ कि अन्तिम दिन में पुनरुत्थान के समय वह जी उठेगा।"
11:25 यीशु ने उससे कहा, "पुनरुत्थान और जीवन मैं ही हूँ, जो कोई मुझ पर विश्‍वास करता है वह यदि मर भी जाए, तौभी जीएगा।
11:26 और जो कोई जीवित है, और मुझ पर विश्‍वास करता है, वह अनन्तकाल तक न मरेगा, क्या तू इस बात पर विश्‍वास करती है?"
11:27 उसने उससे कहा, "हाँ, हे प्रभु, मैं विश्‍वास कर चुकी हूँ, कि परमेश्‍वर का पुत्र मसीह जो जगत में आनेवाला था, वह तू ही है।"
11:28 यह कहकर वह चली गई, और अपनी बहिन मरियम को चुपके से बुलाकर कहा, "गुरु यहीं है, और तुझे बुलाता है।"
11:29 वह सुनते ही तुरन्त उठकर उसके पास आई।
11:30 (यीशु अभी गाँव में नहीं पहुँचा था, परन्तु उसी जगह था जहाँ मार्था ने उससे भेंट की थी।)
11:31 तब जो यहूदी उसके साथ घर में थे, और उसे शान्ति दे रहे थे, यह देखकर कि मरियम तुरन्त उठकर बाहर गई है, यह समझकर कि वह कब्र पर रोने को जाती है, उसके पीछे हो लिए।
11:32 जब मरियम वहाँ पहुँची जहाँ यीशु था, तो उसे देखते ही उसके पाँवों पर गिरकर कहा, "हे प्रभु, यदि तू यहाँ होता तो मेरा भाई न मरता।"
11:33 जब यीशु ने उसको और उन यहूदियों को जो उसके साथ आए थे रोते देखा, तो आत्मा में बहुत ही उदास हुआ, और घबरा गया।
11:34 और कहा, "तुम ने उसे कहाँ रखा है?" उन्होंने उससे कहा, "हे प्रभु, चलकर देख ले।"
11:35 यीशु ने आँसू बहाए।
11:36 तब यहूदी कहने लगे, "देखो, वह उससे कैसी प्रीति रखता था।"
11:37 परन्तु उनमें से कितनों ने कहा, "क्या यह जिसने अन्धे की आँखें खोलीं, यह भी न कर सका कि यह मनुष्य न मरता?"
11:38 यीशु मन में फिर बहुत ही उदास होकर कब्र पर आया। वह एक गुफा थी, और एक पत्थर उस पर धरा था।
11:39 यीशु ने कहा, "पत्थर को उठाओ।" उस मरे हुए की बहिन मार्था उससे कहने लगी, "हे प्रभु, उसमें से अब तो दुर्गन्ध आती है क्योंकि उसे मरे चार दिन हो गए।"
11:40 यीशु ने उससे कहा, "क्या मैं ने तुझ से न कहा था कि यदि तू विश्‍वास करेगी, तो परमेश्‍वर की महिमा को देखेगी।"
11:41 तब उन्होंने उस पत्थर को हटाया। फिर यीशु ने आँखें उठाकर कहा, "हे पिता, मैं तेरा धन्यवाद करता हूँ कि तू ने मेरी सुन ली है।
11:42 और मैं जानता था, कि तू सदा मेरी सुनता है, परन्तु जो भीड़ आस पास खड़ी है, उनके कारण मैं ने यह कहा, जिससे कि वे विश्‍वास करें कि तू ने मुझे भेजा है।"
11:43 यह कहकर उसने बड़े शब्द से पुकारा, "हे लाजर, निकल आ!"
11:44 जो मर गया था वह कफन से हाथ पाँव बँधे हुए निकल आया, और उसका मुँह अँगोछे से लिपटा हुआ था। यीशु ने उनसे कहा, "उसे खोलकर जाने दो।"
11:45 तब बहुत से यहूदियों ने, जो मरियम के पास आए थे और उसका यह काम देखा था, उस पर विश्‍वास किया।
11:46 परन्तु उनमें से कितनों ने फरीसियों के पास जाकर यीशु के कामों का समाचार दिया।
11:47 इस पर प्रधान याजकों और फरीसियों ने महासभा इकट्ठी करके कहा, "हम करें क्या? यह मनुष्य तो बहुत आश्‍चर्यकर्म दिखाता है।
11:48 यदि हम उसे यों ही छोड़ दें, तो सब उस पर विश्‍वास ले आएँगे और रोमी आकर हमारी जगह और जाति दोनों पर अधिकार कर लेंगे।"
11:49 तब उनमें से कैफा नाम एक व्यक्ति ने, जो उस वर्ष का महायाजक था, उनसे कहा, "तुम कुछ नहीं जानते,
11:50 और न इस बात पर सोच विचार करते हो, कि तुम्हारे लिये यह भला है कि हमारे लोगों के लिये एक मनुष्य मरे, और न यह कि सारी जाति नाश हो।"
11:51 यह बात उसने अपनी ओर से न कही, परन्तु उस वर्ष का महायाजक होकर भविष्यद्वाणी की, कि यीशु उस जाति के लिये मरेगा।
11:52 और न केवल उस जाति के लिये, वरन् इसलिये भी कि परमेश्‍वर की तितर बितर सन्तानों को एक कर दे।
11:53 सो उसी दिन से वे उसके मार डालने की युक्ति करने लगे।
11:54 इसलिये यीशु उस समय से यहूदियों में प्रगट होकर न फिरा, परन्तु वहाँ से जंगल के निकट के देश में इफ्राईम नामक नगर को चला गया; और अपने चेलों के साथ वहीं रहने लगा।
11:55 और यहूदियों का फसह निकट था, और बहुत से लोग फसह से पहले देहात से यरूशलेम को गए कि अपने आप को शुद्ध करें।
11:56 तब वे यीशु को ढूँढ़ने और मन्दिर में खड़े होकर आपस में कहने लगे, "तुम क्या सोचते हो? क्या वह पर्व में नहीं आएगा?"
11:57 और प्रधान याजकों और फरीसियों ने आज्ञा दी थी, कि यदि कोई यह जाने कि वह कहाँ है तो बताए ताकि उसे पकड़ लें।

===== अध्याय १२ =====

12:1 फिर यीशु फसह के छः दिन पहले बैतनिय्याह में आया, जहाँ लाजर था, जिसे यीशु ने मरे हुओं में से जिलाया था।
12:2 वहाँ उन्होंने उसके लिये भोजन तैयार किया, और मार्था सेवा कर रही थी, और लाजर उनमें से एक था, जो उसके साथ भोजन करने के लिये बैठे थे।
12:3 तब मरियम ने जटामाँसी का आध सेर बहुमूल्य इत्र लेकर यीशु के पाँवों पर डाला, और अपने बालों से उसके पाँव पोंछे, और इत्र की सुगन्ध से घर सुगन्धित हो गया।
12:4 परन्तु उसके चेलों में से यहूदा इस्करियोती नाम एक चेला, जो उसे पकड़वाने पर था, कहने लगा,
12:5 "यह इत्र तीन सौ दीनार में बेचकर कंगालों को क्यों नहीं दिया गया?"
12:6 उसने यह बात इसलिये नहीं कही, कि उसे कंगालों की चिन्ता थी, परन्तु इसलिये कि वह चोर था, और थैली उसके पास रहती थी, और उसमें जो कुछ डाला जाता था, वह निकाल लेता था।
12:7 यीशु ने कहा, "उसे मेरे गाड़े जाने के दिन के लिये रहने दे।
12:8 कंगाल तो तुम्हारे पास सदा रहते हैं, परन्तु मैं तुम्हारे पास सदा न रहूँगा।"
12:9 जब यहूदियों की बड़ी भीड़ को मालूम हुआ कि वह वहाँ है, तो वे केवल यीशु के कारण ही नहीं, परन्तु इसलिये भी आए कि लाजर को देखें जिसे उसने मरे हुओं में से जिलाया था।
12:10 तब प्रधान याजकों ने लाजर को भी मार डालने की सम्मति की।
12:11 क्योंकि उसके कारण बहुत से यहूदी चले जाते और यीशु पर विश्‍वास करते थे।
12:12 दूसरे दिन बहुत से लोगों ने जो पर्व में आए थे, यह सुनकर कि यीशु यरूशलेम में आता है,
12:13 खजूर की डालियाँ लीं, और उससे मिलने को निकले, और पुकारने लगे, "होशाना! धन्य इस्राएल का राजा, जो प्रभु के नाम से आता है।"
12:14 जब यीशु को एक गदहे का बच्चा मिला, तो उस पर बैठ गया; जैसा लिखा है,
12:15 "हे सिय्योन की बेटी, मत डर; देख, तेरा राजा गदहे के बच्चे पर चढ़ा हुआ चला आता है।"
12:16 उसके चेले पहले तो यह न समझे, परन्तु जब यीशु की महिमा प्रगट हुई, तब उन्हें स्मरण आया, कि ये बातें उसके विषय में लिखी हुई थीं, और लोगों ने उसके साथ ऐसा ही व्यवहार किया था।
12:17 तब भीड़ के लोगों ने जो उस समय उसके साथ थे गवाही दी, कि उसने लाजर को कब्र में से बुलाकर मरे हुओं में से जिलाया था।
12:18 इसी कारण लोग उससे मिलने को आए, क्योंकि उन्होंने सुना था, कि उसने यह आश्‍चर्यकर्म दिखाया है।
12:19 तब फरीसियों ने आपस में कहा, "सोचो तो कि तुम से कुछ नहीं बन पड़ता; देखो, संसार उसके पीछे हो चला है।"
12:20 जो लोग उस पर्व में आराधना करने के लिये आए थे, उनमें से कितने यूनानी थे।
12:21 उन्होंने गलील के बैतसैदा के रहनेवाले फिलिप्पुस के पास आकर उससे विनती की, "श्रीमान्, हम यीशु से मिलना चाहते हैं।"
12:22 फिलिप्पुस ने आकर अन्द्रियास से कहा, तब अन्द्रियास और फिलिप्पुस ने यीशु से कहा।
12:23 इस पर यीशु ने उनसे कहा, "वह समय आ गया है कि मनुष्य के पुत्र की महिमा हो।
12:24 मैं तुम से सच सच कहता हूँ, कि जब तक गेहूँ का दाना भूमि में पड़कर मर नहीं जाता, वह अकेला रहता है परन्तु जब मर जाता है, तो बहुत फल लाता है।
12:25 जो अपने प्राण को प्रिय जानता है, वह उसे खो देता है; और जो इस जगत में अपने प्राण को अप्रिय जानता है, वह अनन्त जीवन के लिये उसकी रक्षा करेगा।
12:26 यदि कोई मेरी सेवा करे, तो मेरे पीछे हो ले; और जहाँ मैं हूँ, वहाँ मेरा सेवक भी होगा: यदि कोई मेरी सेवा करे, तो पिता उसका आदर करेगा।
12:27 अब मेरा जी घबरा रहा है, सो अब मैं क्या कहूँ? 'हे पिता, मुझे इस घड़ी से बचा'? परन्तु मैं इसी कारण इस घड़ी को पहुँचा हूँ।
12:28 हे पिता अपने नाम की महिमा कर!" तब यह आकाशवाणी हुई, "मैं ने उसकी महिमा की है, और फिर भी करूँगा।"
12:29 तब जो लोग खड़े हुए थे, उन्होंने यह सुनकर कहा, "बादल गरजा।" औरों ने कहा, "कोई स्वर्गदूत उससे बोला।"
12:30 यीशु ने उत्तर दिया, "यह शब्द मेरे लिये नहीं, परन्तु तुम्हारे लिये आया है।
12:31 अब इस जगत का न्याय होता है, अब इस जगत का सरदार निकाला जाएगा।
12:32 और मैं यदि पृथ्वी पर से ऊँचे पर चढ़ाया जाऊँगा, तो सब को अपने पास खींचूँगा।"
12:33 उसने ये बातें इस रीति से कहीं कि यह प्रगट करे कि उसका मरना कैसा होगा।
12:34 इस पर लोगों ने उसको उत्तर दिया, "हम ने व्यवस्था की यह बात सुनी है, कि मसीह सर्वदा रहेगा: फिर तू क्यों कहता है, कि मनुष्य के पुत्र का ऊँचे पर चढ़ाया जाना अवश्य है? यह मनुष्य का पुत्र कौन है?"
12:35 यीशु ने उनसे कहा, "ज्योति अब थोड़ी देर तक तुम्हारे बीच में है। जब तक ज्योति तुम्हारे साथ है तब तक चले चलो; ऐसा न हो कि अन्धकार तुम्हें आ घेरे: जो अन्धकार में चलता है, वह नहीं जानता कि किधर जाता है।
12:36 जब तक ज्योति तुम्हारे साथ है, ज्योति पर विश्‍वास करो कि तुम ज्योति के सन्तान बनो।" यीशु ने ये बातें कहीं, और जाकर उनसे छिपा रहा।
12:37 यद्यपि उसने उनके सामने इतने आश्‍चर्यकर्म किए, तौभी उन्होंने उस पर विश्‍वास न किया।
12:38 ताकि यशायाह भविष्यद्वक्ता का वचन पूरा हो, जो उसने कहा, "हे प्रभु, हमारे समाचार की किसने प्रतीति की? और प्रभु का भुजबल किस पर प्रगट हुआ?"
12:39 इस कारण वे विश्‍वास नहीं कर सकते थे, क्योंकि यशायाह ने यह भी कहा,
12:40 "उसने उनकी आँखें अन्धी, और उनका मन कठोर किया है, कि वे आँखों से न देखें, और मन से न समझें, और न फिरें, और मैं उन्हें चंगा करूँ।"
12:41 यशायाह ने ये बातें इसलिये कहीं, कि उसने उसकी महिमा देखी: और उसने उसके विषय में बातें कीं।
12:42 तौभी सरदारों में से भी बहुतों ने उस पर विश्‍वास किया, परन्तु फरीसियों के कारण प्रगट में नहीं मानते थे, ऐसा न हो कि आराधनालय से निकाले जाएँ।
12:43 क्योंकि मनुष्यों की ओर से बड़ाई को परमेश्‍वर की ओर से बड़ाई से अधिक प्रिय जानते थे।
12:44 यीशु ने पुकारकर कहा, "जो मुझ पर विश्‍वास करता है, वह मुझ पर नहीं, वरन् मेरे भेजनेवाले पर विश्‍वास करता है।
12:45 और जो मुझे देखता है, वह मेरे भेजनेवाले को देखता है।
12:46 मैं जगत में ज्योति होकर आया हूँ ताकि जो कोई मुझ पर विश्‍वास करे, वह अन्धकार में न रहे।
12:47 यदि कोई मेरी बातें सुनकर न माने, तो मैं उसे दोषी नहीं ठहराता; क्योंकि मैं जगत को दोषी ठहराने के लिये नहीं, परन्तु जगत का उद्धार करने के लिये आया हूँ।
12:48 जो मुझे तुच्छ जानता है और मेरी बातें ग्रहण नहीं करता है उसे दोषी ठहरानेवाला तो एक है: अर्थात् जो वचन मैं ने कहा है, वही पिछले दिन में उसे दोषी ठहराएगा।
12:49 क्योंकि मैं ने अपनी ओर से बातें नहीं कीं, परन्तु पिता जिसने मुझे भेजा है, उसी ने मुझे आज्ञा दी है कि क्या क्या कहूँ और क्या क्या बोलूँ।
12:50 और मैं जानता हूँ कि उसकी आज्ञा अनन्त जीवन है। इसलिये मैं जो बोलता हूँ, वह जैसा पिता ने मुझसे कहा है वैसा ही बोलता हूँ।"

===== अध्याय १३ =====

13:1 फसह के पर्व से पहले जब यीशु ने जान लिया कि मेरी वह घड़ी आ पहुँची है कि जगत छोड़कर पिता के पास जाऊँ, तो अपने लोगों से जो जगत में थे, जैसा प्रेम वह रखता था, अन्त तक वैसा ही प्रेम रखता रहा।
13:2 और जब शैतान शमौन के पुत्र यहूदा इस्करियोती के मन में यह डाल चुका था, कि उसे पकड़वाए, तब भोजन के समय,
13:3 यीशु ने यह जानकर कि पिता ने सब कुछ मेरे हाथ में कर दिया है और मैं परमेश्‍वर के पास से आया हूँ और परमेश्‍वर के पास जाता हूँ।
13:4 भोजन पर से उठकर अपने कपड़े उतार दिए और अँगोछा लेकर अपनी कमर बाँधी।
13:5 तब बरतन में पानी भरकर चेलों के पाँव धोने और जिस अँगोछे से उसकी कमर बँधी थी उसी से पोंछने लगा।
13:6 जब वह शमौन पतरस के पास आया, तब उसने उससे कहा, "हे प्रभु, क्या तू मेरे पाँव धोता है?"
13:7 यीशु ने उत्तर दिया, "जो मैं करता हूँ, तू अभी नहीं जानता, परन्तु इसके बाद समझेगा।"
13:8 पतरस ने उससे कहा, "तू मेरे पाँव कभी न धोने पाएगा।" यीशु ने उसको उत्तर दिया, "यदि मैं तुझे न धोऊँ, तो मेरे साथ तेरा कोई साझा नहीं।"
13:9 शमौन पतरस ने उससे कहा, "हे प्रभु, तो केवल मेरे पाँव ही नहीं, वरन् हाथ और सिर भी धो दे।"
13:10 यीशु ने उससे कहा, "जो नहा चुका है, उसे पाँव के सिवाय और कुछ धोने का प्रयोजन नहीं, परन्तु वह बिलकुल शुद्ध है: और तुम शुद्ध हो; परन्तु सब के सब नहीं।"
13:11 वह तो अपने पकड़वानेवाले को जानता था, इसी लिये उसने कहा, "तुम सब के सब शुद्ध नहीं हो।"
13:12 जब वह उनके पाँव धो चुका और अपने कपड़े पहिनकर फिर बैठ गया, तो उनसे कहने लगा, "क्या तुम समझे कि मैं ने तुम्हारे साथ क्या किया?
13:13 तुम मुझे गुरु, और प्रभु, कहते हो, और भला कहते हो, क्योंकि मैं वही हूँ।
13:14 यदि मैं ने प्रभु और गुरु होकर तुम्हारे पाँव धोए, तो तुम्हें भी एक दूसरे के पाँव धोना चाहिये।
13:15 क्योंकि मैं ने तुम्हें नमूना दिखा दिया है, कि जैसा मैं ने तुम्हारे साथ किया है, तुम भी वैसा ही किया करो।
13:16 मैं तुम से सच सच कहता हूँ, दास अपने स्वामी से बड़ा नहीं; और न भेजा हुआ अपने भेजनेवाले से।
13:17 तुम तो ये बातें जानते हो, और यदि इन पर चलो, तो धन्य हो।
13:18 मैं तुम सब के विषय में नहीं कहता; जिन्हें मैं ने चुन लिया है, उन्हें मैं जानता हूँ: परन्तु यह इसलिये है कि पवित्रशास्त्र की यह बात पूरी हो, 'जो मेरी रोटी खाता है, उसने मुझ पर लात उठाई।'
13:19 अब मैं उसके होने से पहले तुम्हें जता देता हूँ कि जब वह हो जाए तो तुम विश्‍वास करो कि मैं वही हूँ।
13:20 मैं तुम से सच सच कहता हूँ, जो मेरे भेजे हुए को ग्रहण करता है, वह मुझे ग्रहण करता है, और जो मुझे ग्रहण करता है, वह मेरे भेजनेवाले को ग्रहण करता है।"
13:21 ये बातें कहकर, यीशु आत्मा में व्याकुल हुआ, और यह गवाही दी, "मैं तुम से सच सच कहता हूँ, कि तुम में से एक मुझे पकड़वाएगा।"
13:22 चेले दुविधा में होकर एक दूसरे की ओर देखने लगे, कि वह किसके विषय में कहता है।
13:23 उसके चेलों में से एक जिससे यीशु प्रेम रखता था, यीशु की छाती की ओर झुका हुआ था।
13:24 तब शमौन पतरस ने उसकी ओर सिर के इशारे से पूछा, "बता तो वह किसके विषय में कहता है?"
13:25 उसने यीशु की छाती की ओर झुककर उससे पूछा, "हे प्रभु, वह कौन है?"
13:26 यीशु ने उत्तर दिया, "जिसको मैं यह रोटी का टुकड़ा डुबोकर दूँगा, वही है।" और उसने टुकड़ा डुबोकर शमौन के पुत्र यहूदा इस्करियोती को दिया।
13:27 और टुकड़ा लेते ही शैतान उसमें समा गया। तब यीशु ने उससे कहा, "जो तू करता है, तुरन्त कर।"
13:28 परन्तु बैठनेवालों में से किसी ने न जाना कि उसने उससे यह बात किस लिये कही।
13:29 यहूदा के पास थैली रहती थी, इसलिये कितनों ने समझा कि यीशु उससे कहता है कि जो कुछ हमें पर्व के लिये चाहिये, वह मोल ले, या यह कि कंगालों को कुछ दे।
13:30 तब यहूदा टुकड़ा लेकर तुरन्त बाहर चला गया, और रात का समय था।
13:31 जब वह बाहर चला गया, तो यीशु ने कहा, "अब मनुष्य के पुत्र की महिमा हुई, और परमेश्‍वर की महिमा उसमें हुई।
13:32 यदि परमेश्‍वर की महिमा उसमें हुई, तो परमेश्‍वर भी अपने में उसकी महिमा करेगा, वरन् तुरन्त करेगा।
13:33 हे बालको, मैं और थोड़ी देर तक तुम्हारे साथ हूँ: फिर तुम मुझे ढूँढ़ोगे, और जैसा मैं ने यहूदियों से कहा, कि जहाँ मैं जाता हूँ, वहाँ तुम नहीं आ सकते, वैसा ही अब तुम से भी कहता हूँ।
13:34 मैं तुम्हें एक नई आज्ञा देता हूँ, कि एक दूसरे से प्रेम रखो: जैसा मैं ने तुम से प्रेम रखा है, वैसा ही तुम भी एक दूसरे से प्रेम रखो।
13:35 यदि आपस में प्रेम रखोगे तो इसी से सब जानेंगे कि तुम मेरे चेले हो।"
13:36 शमौन पतरस ने उससे कहा, "हे प्रभु, तू कहाँ जाता है?" यीशु ने उत्तर दिया, "जहाँ मैं जाता हूँ, वहाँ तू अभी मेरे पीछे आ नहीं सकता, परन्तु इसके बाद मेरे पीछे आएगा।"
13:37 पतरस ने उससे कहा, "हे प्रभु, अभी तेरे पीछे क्यों नहीं आ सकता? मैं तो तेरे लिये अपना प्राण दूँगा।"
13:38 यीशु ने उत्तर दिया, "क्या तू मेरे लिये अपना प्राण देगा? मैं तुझ से सच सच कहता हूँ, मुर्गा बाँग न देगा जब तक तू तीन बार मेरा इन्कार न कर लेगा।"

===== अध्याय १४ =====

14:1 "तुम्हारा मन व्याकुल न हो; तुम परमेश्‍वर पर विश्‍वास रखते हो मुझ पर भी विश्‍वास रखो।
14:2 मेरे पिता के घर में बहुत से रहने के स्थान हैं, यदि न होते, तो मैं तुम से कह देता क्योंकि मैं तुम्हारे लिये जगह तैयार करने जाता हूँ।
14:3 और यदि मैं जाकर तुम्हारे लिये जगह तैयार करूँ, तो फिर आकर तुम्हें अपने यहाँ ले जाऊँगा कि जहाँ मैं रहूँ वहाँ तुम भी रहो।
14:4 और जहाँ मैं जाता हूँ तुम वहाँ का मार्ग जानते हो।"
14:5 थोमा ने उससे कहा, "हे प्रभु, हम नहीं जानते कि तू कहाँ जाता है, तो मार्ग कैसे जानें?"
14:6 यीशु ने उससे कहा, "मार्ग और सत्य और जीवन मैं ही हूँ; बिना मेरे द्वारा कोई पिता के पास नहीं पहुँच सकता।
14:7 यदि तुम ने मुझे जाना होता, तो मेरे पिता को भी जानते, और अब उसे जानते हो, और उसे देखा भी है।"
14:8 फिलिप्पुस ने उससे कहा, "हे प्रभु, पिता को हमें दिखा दे: यही हमारे लिये बहुत है।"
14:9 यीशु ने उससे कहा, "हे फिलिप्पुस, मैं इतने दिन से तुम्हारे साथ हूँ, और क्या तू मुझे नहीं जानता? जिसने मुझे देखा है उसने पिता को देखा है: तू क्यों कहता है कि पिता को हमें दिखा?
14:10 क्या तू प्रतीति नहीं करता, कि मैं पिता में हूँ, और पिता मुझ में है? ये बातें जो मैं तुम से कहता हूँ, अपनी ओर से नहीं कहता, परन्तु पिता मुझ में रहकर अपने काम करता है।
14:11 मेरी ही प्रतीति करो, कि मैं पिता में हूँ, और पिता मुझ में है; नहीं तो कामों ही के कारण मेरी प्रतीति करो।
14:12 मैं तुम से सच सच कहता हूँ, कि जो मुझ पर विश्‍वास रखता है, ये काम जो मैं करता हूँ वह भी करेगा, वरन् इनसे भी बड़े काम करेगा, क्योंकि मैं पिता के पास जाता हूँ।
14:13 और जो कुछ तुम मेरे नाम से माँगोगे, वही मैं करूँगा, कि पुत्र के द्वारा पिता की महिमा हो।
14:14 यदि तुम मुझ से मेरे नाम से कुछ माँगोगे, तो मैं उसे करूँगा।
14:15 यदि तुम मुझ से प्रेम रखते हो, तो मेरी आज्ञाओं को मानोगे।
14:16 और मैं पिता से विनती करूँगा, और वह तुम्हें एक और सहायक देगा, कि वह सर्वदा तुम्हारे साथ रहे।
14:17 अर्थात् सत्य का आत्मा, जिसे संसार ग्रहण नहीं कर सकता, क्योंकि वह न उसे देखता है और न उसे जानता है: तुम उसे जानते हो, क्योंकि वह तुम्हारे साथ रहता है, और वह तुम में होगा।
14:18 मैं तुम्हें अनाथ न छोड़ूँगा, मैं तुम्हारे पास आता हूँ।
14:19 और थोड़ी देर रह गई है कि संसार मुझे न देखेगा, परन्तु तुम मुझे देखोगे, इसलिये कि मैं जीवित हूँ, तुम भी जीवित रहोगे।
14:20 उस दिन तुम जानोगे, कि मैं अपने पिता में हूँ, और तुम मुझ में, और मैं तुम में।
14:21 जिसके पास मेरी आज्ञा है, और वह उन्हें मानता है, वही मुझ से प्रेम रखता है, और जो मुझ से प्रेम रखता है, उससे मेरा पिता प्रेम रखेगा, और मैं उससे प्रेम रखूँगा, और अपने आप को उस पर प्रगट करूँगा।"
14:22 उस यहूदा ने जो इस्करियोती न था, उससे कहा, "हे प्रभु, क्या कारण है, कि तू अपने आप को हम पर प्रगट करना चाहता है, और संसार पर नहीं?"
14:23 यीशु ने उसको उत्तर दिया, "यदि कोई मुझ से प्रेम रखे, तो वह मेरे वचन को मानेगा, और मेरा पिता उससे प्रेम रखेगा, और हम उसके पास आएँगे, और उसके साथ वास करेंगे।
14:24 जो मुझ से प्रेम नहीं रखता, वह मेरे वचन नहीं मानता, और जो वचन तुम सुनते हो, वह मेरा नहीं वरन् पिता का है, जिसने मुझे भेजा।
14:25 मैं ने ये बातें तुम्हारे साथ रहते हुए तुम से कहीं।
14:26 परन्तु सहायक अर्थात् पवित्र आत्मा जिसे पिता मेरे नाम से भेजेगा, वह तुम्हें सब बातें सिखाएगा, और जो कुछ मैं ने तुम से कहा है, वह सब तुम्हें स्मरण दिलाएगा।
14:27 मैं तुम्हें शान्ति दिए जाता हूँ, अपनी शान्ति तुम्हें देता हूँ; जैसे संसार देता है, मैं तुम्हें नहीं देता: तुम्हारा मन न घबराए और न डरे।
14:28 तुम ने सुना, कि मैं ने तुम से कहा, 'मैं जाता हूँ, और तुम्हारे पास फिर आता हूँ,' यदि तुम मुझ से प्रेम रखते, तो इस बात से आनन्दित होते, कि मैं पिता के पास जाता हूँ; क्योंकि पिता मुझ से बड़ा है।
14:29 और मैं ने अब इसके होने से पहले तुम से कह दिया है, कि जब वह हो जाए, तो तुम विश्‍वास करो।
14:30 मैं तुम से अब बहुत बातें न करूँगा, क्योंकि इस संसार का सरदार आता है, और मुझ में उसका कुछ नहीं;
14:31 परन्तु यह इसलिये होता है, कि संसार जाने कि मैं पिता से प्रेम रखता हूँ, और जिस प्रकार पिता ने मुझे आज्ञा दी, मैं वैसे ही करता हूँ। उठो, यहाँ से चलें।"

===== अध्याय १५ =====

15:1 "सच्चा दाखलता मैं हूँ; और मेरा पिता किसान है।
15:2 जो डाली मुझ में है, और नहीं फलती, उसे वह काट डालता है, और जो फलती है, उसे वह छाँटता है ताकि और फले।
15:3 तुम उस वचन के कारण जो मैं ने तुम से कहा है, शुद्ध हो।
15:4 तुम मुझ में बने रहो, और मैं तुम में। जैसे डाली यदि दाखलता में बनी न रहे, तो अपने आप से नहीं फल सकती, वैसे ही तुम भी यदि मुझ में बने न रहो तो नहीं फल सकते।
15:5 मैं दाखलता हूँ: तुम डालियाँ हो; जो मुझ में बना रहता है, और मैं उसमें, वह बहुत फल फलता है, क्योंकि मुझ से अलग होकर तुम कुछ भी नहीं कर सकते।
15:6 यदि कोई मुझ में बना न रहे, तो वह डाली की नाईं फेंक दिया जाता, और सूख जाता है; और लोग उन्हें बटोरकर आग में झोंक देते हैं, और वे जल जाती हैं।
15:7 यदि तुम मुझ में बने रहो, और मेरी बातें तुम में बनी रहें, तो जो चाहो माँगो और वह तुम्हारे लिये हो जाएगा।
15:8 मेरे पिता की महिमा इसी से होती है, कि तुम बहुत सा फल लाओ, तब ही तुम मेरे चेले ठहरोगे।
15:9 जैसा पिता ने मुझ से प्रेम रखा, वैसा ही मैं ने तुम से प्रेम रखा, मेरे प्रेम में बने रहो।
15:10 यदि तुम मेरी आज्ञाओं को मानोगे, तो मेरे प्रेम में बने रहोगे: जैसा कि मैं ने अपने पिता की आज्ञाओं को माना है, और उसके प्रेम में बना रहता हूँ।
15:11 मैं ने ये बातें तुम से इसलिये कही हैं, कि मेरा आनन्द तुम में बना रहे, और तुम्हारा आनन्द पूरा हो जाए।
15:12 मेरी आज्ञा यह है, कि जैसा मैं ने तुम से प्रेम रखा, वैसा ही तुम भी एक दूसरे से प्रेम रखो।
15:13 इससे बड़ा प्रेम किसी का नहीं, कि कोई अपने मित्रों के लिये अपना प्राण दे।
15:14 जो कुछ मैं तुम्हें आज्ञा देता हूँ, यदि उसे करो, तो तुम मेरे मित्र हो।
15:15 अब से मैं तुम्हें दास न कहूँगा, क्योंकि दास नहीं जानता कि उसका स्वामी क्या करता है: परन्तु मैं ने तुम्हें मित्र कहा है, क्योंकि मैं ने जो बातें अपने पिता से सुनीं, वे सब तुम्हें बता दीं।
15:16 तुम ने मुझे नहीं चुना परन्तु मैं ने तुम्हें चुना है और तुम्हें ठहराया ताकि तुम जाकर फल लाओ; और तुम्हारा फल बना रहे, कि तुम मेरे नाम से जो कुछ पिता से माँगो, वह तुम्हें दे।
15:17 इन बातों की आज्ञा मैं तुम्हें इसलिये देता हूँ, कि तुम एक दूसरे से प्रेम रखो।
15:18 यदि संसार तुम से बैर रखता है, तो तुम जानते हो, कि उसने तुम से पहले मुझ से बैर रखा।
15:19 यदि तुम संसार के होते, तो संसार अपनों से प्रीति रखता, परन्तु इस कारण कि तुम संसार के नहीं, वरन् मैं ने तुम्हें संसार में से चुन लिया है, इसलिये संसार तुम से बैर रखता है।
15:20 जो बात मैं ने तुम से कही थी, 'दास अपने स्वामी से बड़ा नहीं होता,' उसे याद रखो। यदि उन्होंने मुझे सताया, तो तुम्हें भी सताएँगे; यदि उन्होंने मेरी बात मानी, तो तुम्हारी भी मानेंगे।
15:21 परन्तु यह सब कुछ वे मेरे नाम के कारण तुम्हारे साथ करेंगे क्योंकि वे मेरे भेजनेवाले को नहीं जानते।
15:22 यदि मैं न आता, और उनसे बातें न करता, तो वे निष्पाप होते परन्तु अब उनके लिये उनके पाप का कोई बहाना नहीं।
15:23 जो मुझ से बैर रखता है, वह मेरे पिता से भी बैर रखता है।
15:24 यदि मैं उनमें वे काम न करता, जो और किसी ने नहीं किए तो वे निष्पाप होते, परन्तु अब तो उन्होंने मुझे और मेरे पिता दोनों को देखा, और दोनों से बैर किया।
15:25 और यह इसलिये हुआ, कि वह वचन पूरा हो, जो उनकी व्यवस्था में लिखा है, 'उन्होंने मुझ से व्यर्थ बैर किया।'
15:26 परन्तु जब वह सहायक आएगा, जिसे मैं तुम्हारे पास पिता की ओर से भेजूँगा, अर्थात् सत्य का आत्मा जो पिता की ओर से निकलता है, तो वह मेरी गवाही देगा।
15:27 और तुम भी गवाही दोगे क्योंकि तुम आरम्भ से मेरे साथ रहे हो।

===== अध्याय १६ =====

16:1 "मैं ने ये बातें तुम से इसलिये कहीं कि तुम ठोकर न खाओ।
16:2 वे तुम्हें आराधनालय में से निकाल देंगे, वरन् वह समय आता है कि जो कोई तुम्हें मार डालेगा वह समझेगा कि मैं परमेश्‍वर की सेवा करता हूँ।
16:3 और यह वे इसलिये करेंगे कि उन्होंने न पिता को जाना है और न मुझे जानते हैं।
16:4 परन्तु ये बातें मैं ने इसलिये तुम से कहीं, कि जब उनका समय आए तो तुम्हें स्मरण आ जाए, कि मैं ने तुम से पहले ही कह दिया था: और मैं ने आरम्भ में तुम से ये बातें इसलिये नहीं कहीं, क्योंकि मैं तुम्हारे साथ था।
16:5 परन्तु अब मैं अपने भेजनेवाले के पास जाता हूँ और तुम में से कोई मुझ से नहीं पूछता, 'तू कहाँ जाता है?'
16:6 परन्तु मैं ने जो ये बातें तुम से कही हैं, इसलिये तुम्हारा मन शोक से भर गया।
16:7 तौभी मैं तुम से सच कहता हूँ, कि मेरा जाना तुम्हारे लिये अच्छा है, क्योंकि यदि मैं न जाऊँ, तो वह सहायक तुम्हारे पास न आएगा, परन्तु यदि मैं जाऊँगा, तो उसे तुम्हारे पास भेज दूँगा।
16:8 और वह आकर संसार को पाप और धामिर्कता और न्याय के विषय में निरुत्तर करेगा।
16:9 पाप के विषय में इसलिये कि वे मुझ पर विश्‍वास नहीं करते;
16:10 और धामिर्कता के विषय में इसलिये कि मैं पिता के पास जाता हूँ, और तुम मुझे फिर न देखोगे;
16:11 न्याय के विषय में इसलिये कि संसार का सरदार दोषी ठहराया गया है।
16:12 मुझे तुम से और भी बहुत सी बातें कहनी हैं, परन्तु अभी तुम उन्हें सह नहीं सकते।
16:13 परन्तु जब वह अर्थात् सत्य का आत्मा आएगा, तो तुम्हें सब सत्य का मार्ग बताएगा, क्योंकि वह अपनी ओर से न कहेगा परन्तु जो कुछ सुनेगा वही कहेगा, और आनेवाली बातें तुम्हें बताएगा।
16:14 वह मेरी महिमा करेगा, क्योंकि वह मेरी बातों में से लेकर तुम्हें बताएगा।
16:15 जो कुछ पिता का है वह सब मेरा है: इसलिये मैं ने कहा, कि वह मेरी बातों में से लेकर तुम्हें बताएगा।
16:16 थोड़ी देर में तुम मुझे न देखोगे, और फिर थोड़ी देर में मुझे देखोगे।"
16:17 तब उसके कितने चेले आपस में कहने लगे, "यह क्या है, जो वह हम से कहता है, 'थोड़ी देर में तुम मुझे न देखोगे और फिर थोड़ी देर में मुझे देखोगे?' और यह, 'इसलिये कि मैं पिता के पास जाता हूँ'?"
16:18 तब उन्होंने कहा, "यह थोड़ी देर क्या है, जिसकी वह चर्चा करता है? हम नहीं जानते कि क्या कहता है।"
16:19 यीशु ने यह जानकर कि वे मुझ से पूछना चाहते हैं, उनसे कहा, "क्या तुम आपस में मेरी इस बात के विषय में पूछताछ करते हो, कि थोड़ी देर में तुम मुझे न देखोगे, और फिर थोड़ी देर में मुझे देखोगे?
16:20 मैं तुम से सच सच कहता हूँ, कि तुम रोओगे और विलाप करोगे, परन्तु संसार आनन्दित होगा; तुम शोक करोगे, परन्तु तुम्हारा शोक आनन्द बन जाएगा।
16:21 स्त्री जब जनती है तो उसे शोक होता है, क्योंकि उसका समय आ पहुँचा, परन्तु जब बालक जन्म चुका, तो इस आनन्द से कि जगत में एक मनुष्य उत्पन्न हुआ, उस सकेती को फिर स्मरण नहीं करती।
16:22 और तुम्हें भी अब तो शोक है, परन्तु मैं तुम से फिर मिलूँगा और तुम्हारे मन आनन्दित होंगे; और तुम्हारा आनन्द कोई तुम से छीन न लेगा।
16:23 उस दिन तुम मुझ से कुछ न पूछोगे। मैं तुम से सच सच कहता हूँ, यदि पिता से कुछ माँगोगे, तो वह मेरे नाम से तुम्हें देगा।
16:24 अब तक तुम ने मेरे नाम से कुछ नहीं माँगा; माँगो तो पाओगे ताकि तुम्हारा आनन्द पूरा हो जाए।
16:25 मैं ने ये बातें तुम से दृष्‍टान्तों में कही हैं, परन्तु वह समय आता है, कि मैं तुम से दृष्‍टान्तों में फिर न कहूँगा परन्तु खुलकर तुम्हें पिता के विषय में बताऊँगा।
16:26 उस दिन तुम मेरे नाम से माँगोगे, और मैं तुम से यह नहीं कहता कि मैं तुम्हारे लिये पिता से विनती करूँगा।
16:27 क्योंकि पिता तो आप ही तुम से प्रीति रखता है, इसलिये कि तुम ने मुझ से प्रीति रखी है, और यह विश्‍वास किया है कि मैं परमेश्‍वर में से निकला हूँ।
16:28 मैं पिता में से निकलकर जगत में आया हूँ, और फिर जगत को छोड़कर पिता के पास जाता हूँ।"
16:29 उसके चेलों ने कहा, "देख, अब तो तू खुलकर बात कहता है, और कोई दृष्‍टान्त नहीं कहता।
16:30 अब हम जान गए कि तू सब कुछ जानता है और इसका प्रयोजन नहीं, कि कोई तुझ से प्रश्‍न करे, इससे हम विश्‍वास करते हैं, कि तू परमेश्‍वर में से निकला है।"
16:31 यीशु ने उनको उत्तर दिया, "क्या तुम अब विश्‍वास करते हो?
16:32 देखो, वह घड़ी आती है वरन् आ पहुँची कि तुम तितर बितर होकर अपने अपने घर जाओगे और मुझे अकेला छोड़ दोगे, तौभी मैं अकेला नहीं क्योंकि पिता मेरे साथ है।
16:33 मैं ने ये बातें तुम से इसलिये कहीं कि तुम्हें मुझ में शान्ति मिले। संसार में तुम्हें क्लेश होता है, परन्तु ढाढ़स बाँधो, मैं ने संसार को जीत लिया है।"

===== अध्याय १७ =====

17:1 यीशु ने ये बातें कहीं और अपनी आँखें आकाश की ओर उठाकर कहा, "हे पिता, वह घड़ी आ पहुँची; अपने पुत्र की महिमा कर, कि पुत्र भी तेरी महिमा करे।
17:2 क्योंकि तू ने उसे सब प्राणियों पर अधिकार दिया, कि जितनों को तू ने उसे दिया है, उन सब को वह अनन्त जीवन दे।
17:3 और अनन्त जीवन यह है, कि वे तुझ अद्वैत सच्चे परमेश्‍वर को और यीशु मसीह को, जिसे तू ने भेजा है, जानें।
17:4 जो काम तू ने मुझे करने को दिया था, उसे पूरा करके मैं ने पृथ्वी पर तेरी महिमा की है।
17:5 और अब, हे पिता, तू अपने साथ मेरी महिमा उस महिमा से कर, जो जगत के होने से पहले, मेरी तेरे साथ थी।
17:6 जो मनुष्य तू ने मुझे जगत में से दिए हैं, मैं ने उनके सामने तेरे नाम का प्रकाश किया: वे तेरे थे और तू ने उन्हें मुझे दिया और उन्होंने तेरे वचन को मान लिया है।
17:7 अब वे जान गए हैं, कि जो कुछ तू ने मुझे दिया है सब तेरी ओर से है।
17:8 क्योंकि जो बातें तू ने मुझे पहुँचाई, मैं ने उन्हें उनको पहुँचा दिया, और उन्होंने उन्हें ग्रहण किया: और सच सच जान लिया है कि मैं तेरी ओर से निकला हूँ, और प्रतीति कर ली है कि तू ही ने मुझे भेजा।
17:9 मैं उनके लिये विनती करता हूँ, जगत के लिये विनती नहीं करता हूँ परन्तु उनके लिये जिन्हें तू ने मुझे दिया है, क्योंकि वे तेरे हैं।
17:10 और जो कुछ मेरा है वह सब तेरा है: और जो तेरा है वह मेरा है; और उनसे मेरी महिमा प्रगट हुई है।
17:11 मैं आगे को जगत में न रहूँगा, परन्तु ये जगत में रहेंगे, और मैं तेरे पास आता हूँ। हे पवित्र पिता, अपने उस नाम से जो तू ने मुझे दिया है, उनकी रक्षा कर, कि वे हमारी नाईं एक हों।
17:12 जब मैं उनके साथ था, तो मैं ने तेरे उस नाम से जो तू ने मुझे दिया है उनकी रक्षा की; मैं ने उनकी चौकसी की, और विनाश के पुत्र को छोड़ उनमें से कोई नाश न हुआ, इसलिये कि पवित्रशास्त्र की बात पूरी हो।
17:13 परन्तु अब मैं तेरे पास आता हूँ और ये बातें जगत में कहता हूँ, कि वे अपने में मेरा पूरा आनन्द पाएँ।
17:14 मैं ने तेरा वचन उन्हें पहुँचा दिया है, और संसार ने उनसे बैर किया, क्योंकि जैसा मैं संसार का नहीं, वैसे ही वे भी संसार के नहीं।
17:15 मैं यह विनती नहीं करता, कि तू उन्हें जगत से उठा ले, परन्तु यह कि तू उन्हें उस दुष्‍ट से बचाए रख।
17:16 जैसा मैं संसार का नहीं, वैसे ही वे भी संसार के नहीं।
17:17 सत्य के द्वारा उन्हें पवित्र कर: तेरा वचन सत्य है।
17:18 जैसा तू ने मुझे जगत में भेजा, वैसा ही मैं ने भी उन्हें जगत में भेजा।
17:19 और उनके लिये मैं अपने आप को पवित्र करता हूँ ताकि वे भी सत्य के द्वारा पवित्र किए जाएँ।
17:20 मैं केवल इन्हीं के लिये विनती नहीं करता, परन्तु उनके लिये भी जो इनके वचन के द्वारा मुझ पर विश्‍वास करेंगे।
17:21 कि वे सब एक हों; जैसा तू हे पिता मुझ में हैं, और मैं तुझ में हूँ, वैसे ही वे भी हम में हों, इसलिये कि जगत प्रतीति करे, कि तू ही ने मुझे भेजा।
17:22 और वह महिमा जो तू ने मुझे दी, मैं ने उन्हें दी है कि वे वैसे ही एक हों जैसे कि हम एक हैं।
17:23 मैं उनमें और तू मुझ में कि वे सिद्ध होकर एक हो जाएँ, और जगत जाने कि तू ही ने मुझे भेजा, और जैसा तू ने मुझ से प्रेम रखा, वैसा ही उनसे प्रेम रखा।
17:24 हे पिता, मैं चाहता हूँ कि जिन्हें तू ने मुझे दिया है, जहाँ मैं हूँ, वहाँ वे भी मेरे साथ हों कि वे मेरी उस महिमा को देखें जो तू ने मुझे दी है, क्योंकि तू ने जगत की उत्पत्ति से पहले मुझ से प्रेम रखा।
17:25 हे धर्मी पिता, संसार ने तुझे नहीं जाना, परन्तु मैं ने तुझे जाना, और इन्होंने भी जाना कि तू ही ने मुझे भेजा।
17:26 और मैं ने तेरे नाम का उन्हें ज्ञान कराया और कराता रहूँगा, कि जो प्रेम तू ने मुझ से रखा है, वह उनमें रहे, और मैं उनमें रहूँ।"

===== अध्याय १८ =====

18:1 यीशु ने ये बातें कहकर अपने चेलों के साथ किद्रोन के नाले के पार गया। वहाँ एक बारी थी, जिसमें वह और उसके चेले गए।
18:2 और उसका पकड़वानेवाला यहूदा भी वह जगह जानता था, क्योंकि यीशु अपने चेलों के साथ वहाँ जाया करता था।
18:3 तब यहूदा पलटन के सिपाहियों को और प्रधान याजकों और फरीसियों की ओर से प्यादों को लेकर दीपकों और मशालों और हथियारों को लिए हुए वहाँ आया।
18:4 तब यीशु उन सब बातों को जो उस पर आनेवाली थीं, जानकर निकला, और उनसे कहने लगा, "तुम किसे ढूँढ़ते हो?"
18:5 उन्होंने उसको उत्तर दिया, "यीशु नासरी को।" यीशु ने उनसे कहा, "मैं हूँ।" और उसका पकड़वानेवाला यहूदा भी उनके साथ खड़ा था।
18:6 उसके यह कहते ही, "मैं हूँ," वे पीछे हटकर भूमि पर गिर पड़े।
18:7 तब उसने फिर उनसे पूछा, "तुम किसे ढूँढ़ते हो?" वे बोले, "यीशु नासरी को।"
18:8 यीशु ने उत्तर दिया, "मैं तुम से कह चुका हूँ कि मैं हूँ। यदि मुझे ढूँढ़ते हो तो इन्हें जाने दो।"
18:9 यह इसलिये हुआ, कि वह वचन पूरा हो, जो उसने कहा था, "जिन्हें तू ने मुझे दिया, उनमें से मैं ने एक को भी न खोया।"
18:10 शमौन पतरस ने तलवार, जो उसके पास थी, खींचकर महायाजक के दास पर चलाई, और उसका दाहिना कान काट दिया। उस दास का नाम मलखुस था।
18:11 तब यीशु ने पतरस से कहा, "अपनी तलवार म्यान में रख। जो कटोरा पिता ने मुझे दिया है, क्या मैं उसे न पीऊँ?"
18:12 तब पलटन और सूबेदार और यहूदियों के प्यादों ने यीशु को पकड़कर बाँध लिया,
18:13 और पहले उसे हन्ना के पास ले गए क्योंकि वह उस वर्ष के महायाजक कैफा का ससुर था।
18:14 यह वही कैफा था, जिसने यहूदियों को सम्मति दी थी कि हमारे लोगों के लिये एक मनुष्य का मरना अच्छा है।
18:15 शमौन पतरस और एक और चेला भी यीशु के पीछे हो लिए। यह चेला महायाजक का जान पहचान का था, और यीशु के साथ महायाजक के आँगन में गया।
18:16 परन्तु पतरस बाहर द्वार पर खड़ा रहा, तब वह दूसरा चेला जो महायाजक का जान पहचान का था, बाहर निकला, और द्वारपालिन से कहकर पतरस को भीतर ले आया।
18:17 उस दासी ने जो द्वारपालिन थी, पतरस से कहा, "क्या तू भी इस मनुष्य के चेलों में से है?" उसने कहा, "मैं नहीं हूँ।"
18:18 और दास और प्यादे कोयले धधकाकर, क्योंकि जाड़ा था, खड़े ताप रहे थे और पतरस भी उनके साथ खड़ा ताप रहा था।
18:19 तब महायाजक ने यीशु से उसके चेलों के विषय में और उसके उपदेश के विषय में पूछा।
18:20 यीशु ने उसको उत्तर दिया, "मैं ने जगत से खुलकर बातें की; मैं ने आराधनालयों और मन्दिर में जहाँ सब यहूदी इकट्ठे हुआ करते हैं सदा उपदेश किया और गुप्त में कुछ भी नहीं कहा।
18:21 तू मुझ से क्यों पूछता है? सुननेवालों से पूछ, कि मैं ने उनसे क्या कहा? देख, वे जानते हैं, कि मैं ने क्या क्या कहा।"
18:22 जब उसने यह कहा, तो प्यादों में से एक ने जो पास खड़ा था, यीशु को थप्पड़ मारकर कहा, "क्या तू महायाजक को इस प्रकार उत्तर देता है?"
18:23 यीशु ने उसको उत्तर दिया, "यदि मैं ने बुरा कहा, तो उस बुराई पर गवाही दे; परन्तु यदि भला कहा, तो मुझे क्यों मारता है?"
18:24 हन्ना ने उसे बंधे हुए कैफा महायाजक के पास भेजा।
18:25 शमौन पतरस खड़ा हुआ ताप रहा था, तब उन्होंने उससे कहा, "क्या तू भी उसके चेलों में से है?" उसने इन्कार करके कहा, "मैं नहीं हूँ।"
18:26 महायाजक के दासों में से एक जो उसके कुटुम्ब में से था, जिसका कान पतरस ने काट डाला था, बोला, "क्या मैं ने तुझे उसके साथ बारी में न देखा था?"
18:27 पतरस फिर इन्कार कर गया और तुरन्त मुर्गे ने बाँग दी।
18:28 और वे यीशु को कैफा के पास से किले को ले गए और भोर का समय था, और वे आप किले के भीतर न गए ताकि अशुद्ध न हों परन्तु फसह खा सकें।
18:29 तब पिलातुस उनके पास बाहर निकल आया, और कहा, "तुम इस मनुष्य पर किस बात का दोष लगाते हो?"
18:30 उन्होंने उसको उत्तर दिया, "यदि यह कुकर्मी न होता, तो हम इसे तेरे हाथ न सौंपते।"
18:31 पिलातुस ने उनसे कहा, "तुम ही इसे ले जाकर अपनी व्यवस्था के अनुसार उसका न्याय करो।" यहूदियों ने उससे कहा, "हमें अधिकार नहीं कि किसी का प्राण लें।"
18:32 यह इसलिये हुआ कि यीशु की वह बात पूरी हो, जो उसने यह प्रगट करते हुए कही थी, कि उसका मरना कैसा होगा।
18:33 तब पिलातुस फिर किले के भीतर गया और यीशु को बुलाकर उससे पूछा, "क्या तू यहूदियों का राजा है?"
18:34 यीशु ने उत्तर दिया, "क्या तू यह बात अपनी ओर से कहता है, या औरों ने मेरे विषय में तुझ से कही?"
18:35 पिलातुस ने उत्तर दिया, "क्या मैं यहूदी हूँ? तेरी ही जाति और प्रधान याजकों ने तुझे मेरे हाथ सौंपा है। तू ने क्या किया है?"
18:36 यीशु ने उत्तर दिया, "मेरा राज्य इस जगत का नहीं, यदि मेरा राज्य इस जगत का होता, तो मेरे सेवक लड़ते, कि मैं यहूदियों के हाथ सौंपा न जाता: परन्तु अब मेरा राज्य यहाँ का नहीं है।"
18:37 पिलातुस ने उससे कहा, "तो क्या तू राजा है?" यीशु ने उत्तर दिया, "तू कहता है, कि मैं राजा हूँ। मैं ने इसलिये जन्म लिया, और इसलिये जगत में आया हूँ कि सत्य पर गवाही दूँ। जो कोई सत्य का है, वह मेरी सुनता है।"
18:38 पिलातुस ने उससे कहा, "सत्य क्या है?" यह कहकर वह फिर यहूदियों के पास निकल गया और उनसे कहा, "मैं उसमें कुछ दोष नहीं पाता।
18:39 परन्तु तुम्हारी यह रीति है, कि मैं फसह में तुम्हारे लिये एक को छोड़ दूँ। तो क्या तुम चाहते हो कि मैं तुम्हारे लिये यहूदियों के राजा को छोड़ दूँ?"
18:40 तब उन्होंने फिर चिल्लाकर कहा, "इसे नहीं, परन्तु हमारे लिये बरअब्बा को छोड़ दे।" बरअब्बा डाकू था।

===== अध्याय १९ =====

19:1 तब पिलातुस ने यीशु को लेकर कोड़े लगवाए।
19:2 और सिपाहियों ने काँटों का मुकुट गूँथकर उसके सिर पर रखा, और उसे बैंजनी वस्त्र पहनाया।
19:3 और उसके पास आकर कहने लगे, "हे यहूदियों के राजा, नमस्कार!" और उसे थप्पड़ मारे।
19:4 तब पिलातुस ने फिर बाहर निकलकर उनसे कहा, "देखो, मैं उसे तुम्हारे पास बाहर लाता हूँ, ताकि तुम जानो कि मैं उसमें कुछ दोष नहीं पाता।"
19:5 तब यीशु काँटों का मुकुट और बैंजनी वस्त्र पहने हुए बाहर निकला, और पिलातुस ने उनसे कहा, "देखो, यह पुरुष!"
19:6 जब प्रधान याजकों और प्यादों ने उसे देखा, तो चिल्लाकर कहा, "उसे क्रूस पर चढ़ा! क्रूस पर!" पिलातुस ने उनसे कहा, "तुम ही इसे लेकर क्रूस पर चढ़ाओ, क्योंकि मैं इसमें दोष नहीं पाता।"
19:7 यहूदियों ने उसको उत्तर दिया, "हमारी एक व्यवस्था है, और उस व्यवस्था के अनुसार यह प्राण-दण्ड के योग्य है, क्योंकि इसने अपने आप को परमेश्‍वर का पुत्र बनाया है।"
19:8 जब पिलातुस ने यह बात सुनी, तो और भी डर गया।
19:9 और फिर किले के भीतर गया, और यीशु से पूछा, "तू कहाँ का है?" परन्तु यीशु ने उसको कुछ उत्तर न दिया।
19:10 पिलातुस ने उससे कहा, "क्या तू मुझ से बातें नहीं करता? क्या तू नहीं जानता, कि तुझे छोड़ देने का अधिकार मुझे है, और तुझे क्रूस पर चढ़ाने का भी मुझे अधिकार है?"
19:11 यीशु ने उत्तर दिया, "यदि तुझे ऊपर से न दिया जाता, तो मुझ पर तेरा कुछ अधिकार न होता, इसलिये जिसने मुझे तेरे हाथ पकड़वाया है, उसका पाप अधिक है।"
19:12 इस से पिलातुस उसे छोड़ देने का प्रयत्न करने लगा, परन्तु यहूदी चिल्लाकर कहने लगे, "यदि तू इसे छोड़ दे, तो तू कैसर का मित्र नहीं: जो कोई अपने आप को राजा बनाता है, वह कैसर का विरोधी होता है।"
19:13 ये बातें सुनकर पिलातुस यीशु को बाहर लाया, और उस स्थान पर जो "फर्श" कहलाता है और इब्रानी में "गब्बता," न्याय के आसन पर बैठा।
19:14 यह फसह की तैयारी का दिन था, और छठे घण्टे के लगभग था। तब उसने यहूदियों से कहा, "देखो, यह तुम्हारा राजा है!"
19:15 वे चिल्लाए, "ले जा! ले जा! इसे क्रूस पर चढ़ा!" पिलातुस ने उनसे कहा, "क्या मैं तुम्हारे राजा को क्रूस पर चढ़ाऊँ?" प्रधान याजकों ने उत्तर दिया, "कैसर को छोड़ हमारा और कोई राजा नहीं।"
19:16 तब उसने उसे उनके हाथ सौंप दिया, कि क्रूस पर चढ़ाया जाए। तब वे यीशु को ले गए।
19:17 और वह अपना क्रूस उठाए हुए उस स्थान पर गया जो "खोपड़ी का स्थान" कहलाता है और इब्रानी में "गुलगुता।"
19:18 वहाँ उन्होंने उसे और उसके साथ और दो मनुष्यों को क्रूसों पर चढ़ाया, एक को इधर और एक को उधर, और बीच में यीशु को।
19:19 और पिलातुस ने एक दोषपत्र लिखकर क्रूस पर लगा दिया, और उस पर यह लिखा था, "यीशु नासरी, यहूदियों का राजा।"
19:20 यह दोषपत्र बहुत यहूदियों ने पढ़ा, क्योंकि वह स्थान जहाँ यीशु क्रूस पर चढ़ाया गया था नगर के पास था: और वह इब्रानी और लातीनी और यूनानी में लिखा था।
19:21 तब यहूदियों के प्रधान याजकों ने पिलातुस से कहा, "यहूदियों का राजा मत लिख, परन्तु यह कि उसने कहा, मैं यहूदियों का राजा हूँ।"
19:22 पिलातुस ने उत्तर दिया, "मैं ने जो लिख दिया सो लिख दिया।"
19:23 जब सिपाही यीशु को क्रूस पर चढ़ा चुके, तब उसके कपड़े लेकर चार भाग किए, हर सिपाही के लिये एक भाग; और कुरता भी लिया। परन्तु कुरता बिना सीअन ऊपर से नीचे तक बुना हुआ था।
19:24 सो उन्होंने आपस में कहा, "हम इसे न फाड़ें परन्तु इसके लिये चिट्ठी डालें, कि वह किसका होगा," यह इसलिये हुआ कि पवित्रशास्त्र की यह बात पूरी हो, "उन्होंने मेरे कपड़े आपस में बाँट लिए, और मेरे वस्त्र पर चिट्ठी डाली।" सो सिपाहियों ने ऐसा ही किया।
19:25 परन्तु यीशु के क्रूस के पास उसकी माता और उसकी माता की बहिन मरियम क्लोपास की पत्नी और मरियम मगदलीनी खड़ी थीं।
19:26 यीशु ने अपनी माता और उस चेले को जिससे वह प्रीति रखता था पास खड़े देखकर अपनी माता से कहा, "हे नारी, देख, यह तेरा पुत्र है।"
19:27 तब उस चेले से कहा, "देख, यह तेरी माता है!" और उसी घड़ी से वह चेला उसे अपने घर ले गया।
19:28 इसके बाद यीशु ने यह जानकर कि अब सब कुछ हो चुका, इसलिये कि पवित्रशास्त्र की बात पूरी हो, कहा, "मैं प्यासा हूँ।"
19:29 वहाँ सिरके से भरा हुआ एक बर्तन धरा था, सो उन्होंने सिरके में डुबोए हुए स्पंज को जूफा पर रखकर उसके मुँह से लगाया।
19:30 जब यीशु ने वह सिरका लिया, तो कहा, "पूरा हुआ!" और सिर झुकाकर प्राण त्याग दिए।
19:31 तब यहूदियों ने पिलातुस से विनती की, कि उनकी टाँगें तोड़ दी जाएँ, और वे उतारे जाएँ, क्योंकि तैयारी का दिन था, ताकि सब्त के दिन वे क्रूसों पर न रहें क्योंकि वह सब्त का दिन बड़ा दिन था।
19:32 सो सिपाहियों ने आकर पहले की टाँगें तोड़ीं, तब दूसरे की भी, जो उसके साथ क्रूसों पर चढ़ाए गए थे।
19:33 परन्तु जब यीशु के पास आकर देखा कि वह मर चुका है, तो उसकी टाँगें न तोड़ीं।
19:34 तौभी सिपाहियों में से एक ने भाले से उसका पंजर बेधा और उसमें से तुरन्त लहू और पानी निकला।
19:35 और जिसने यह देखा, उसी ने गवाही दी है, और उसकी गवाही सच्ची है; और वह जानता है कि सच कहता है, कि तुम भी विश्‍वास करो।
19:36 ये बातें इसलिये हुईं, कि पवित्रशास्त्र की यह बात पूरी हो, "उसकी कोई हड्डी तोड़ी न जाएगी।"
19:37 और फिर एक और स्थान पर यह लिखा है, "जिसे उन्होंने बेधा है उस पर दृष्‍टि करेंगे।"
19:38 इसके बाद अरिमतिया के यूसुफ ने, जो यीशु का चेला था (परन्तु यहूदियों के डर के मारे छिपकर) पिलातुस से विनती की कि मैं यीशु की लोथ को ले जाऊँ, और पिलातुस ने उसकी आज्ञा दे दी। तब वह आकर उसकी लोथ ले गया।
19:39 और नीकुदेमुस भी, जो पहले यीशु के पास रात को गया था, गन्धरस और एलवा का मेल जो लगभग सौ सेर था, लिए हुए आया।
19:40 तब उन्होंने यीशु की लोथ को लिया और यहूदियों के गाड़ने की रीति के अनुसार उसे सुगन्धित द्रव्यों के साथ कफन में लपेटा।
19:41 और उस स्थान पर जहाँ यीशु क्रूस पर चढ़ाया गया था, एक बारी थी; और उस बारी में एक नई कब्र थी, जिसमें कभी कोई न रखा गया था।
19:42 सो यहूदियों की तैयारी के दिन के कारण, क्योंकि वह कब्र पास थी, उन्होंने यीशु को उसी में रख दिया।

===== अध्याय २० =====

20:1 सप्ताह के पहले दिन मरियम मगदलीनी भोर को अन्धेरा रहते ही कब्र पर आई, और पत्थर को कब्र पर से हटा हुआ देखा।
20:2 तब वह दौड़कर शमौन पतरस और उस दूसरे चेले के पास जिससे यीशु प्रीति रखता था, आई, और उनसे कहा, "वे प्रभु को कब्र में से निकाल ले गए हैं; और हम नहीं जानतीं कि उसे कहाँ रखा है।"
20:3 तब पतरस और वह दूसरा चेला निकलकर कब्र की ओर चले।
20:4 और दोनों साथ साथ दौड़ रहे थे, परन्तु दूसरा चेला पतरस से आगे बढ़कर कब्र पर पहले पहुँचा।
20:5 और झुककर कफन को पड़ा हुआ देखा; तौभी वह भीतर न गया।
20:6 तब शमौन पतरस उसके पीछे पीछे पहुँचा और कब्र के भीतर गया, और कफन को पड़ा हुआ देखा;
20:7 और वह अँगोछा जो उसके सिर पर था, कफन के साथ पड़ा हुआ नहीं, परन्तु अलग एक जगह लपेटा हुआ रखा देखा।
20:8 तब दूसरा चेला भी, जो कब्र पर पहले पहुँचा था, भीतर गया, और देखकर विश्‍वास किया।
20:9 क्योंकि वे अब तक पवित्रशास्त्र की यह बात न समझे थे, कि उसे मरे हुओं में से जी उठना अवश्य है।
20:10 तब चेले अपने अपने घर चले गए।
20:11 परन्तु मरियम रोती हुई कब्र के पास ही बाहर खड़ी रही। और रोते हुए झुककर कब्र के भीतर देखा।
20:12 और सफेद वस्त्र पहिने हुए दो स्वर्गदूतों को, एक को सिरहाने की ओर और एक को पैताने की ओर बैठे देखा, जहाँ यीशु की लोथ पड़ी थी।
20:13 उन्होंने उससे पूछा, "हे नारी, तू क्यों रोती है?" उसने उनसे कहा, "वे मेरे प्रभु को उठा ले गए हैं, और मैं नहीं जानती कि उसे कहाँ रखा है।"
20:14 यह कहकर वह पीछे फिरी, और यीशु को खड़े देखा; और न पहचाना कि यह यीशु है।
20:15 यीशु ने उससे कहा, "हे नारी, तू क्यों रोती है? किसे ढूँढ़ती है?" उसने माली समझकर उससे कहा, "हे महाराज, यदि तू ने उसे उठा लिया है तो मुझ से कह कि उसे कहाँ रखा है, और मैं उसे ले जाऊँगी।"
20:16 यीशु ने उससे कहा, "मरियम!" उसने फिरकर इब्रानी में उससे कहा, "रब्बूनी!" (अर्थात् हे गुरु!)
20:17 यीशु ने उससे कहा, "मुझे मत छू, क्योंकि मैं अब तक पिता के पास ऊपर नहीं गया; परन्तु मेरे भाइयों के पास जा और उनसे कह दे, कि मैं अपने पिता और तुम्हारे पिता, और अपने परमेश्‍वर और तुम्हारे परमेश्‍वर के पास ऊपर जाता हूँ।"
20:18 मरियम मगदलीनी ने जाकर चेलों को बता दिया, "मैं ने प्रभु को देखा है," और उसने यह बातें, जो उसने उससे कहीं थीं, उनसे कह दीं।
20:19 उसी दिन, जो सप्ताह का पहला दिन था, सन्ध्या के समय जब वहाँ के द्वार बन्द थे जहाँ चेले थे, और यहूदियों के डर के मारे, यीशु आया और बीच में खड़ा होकर उनसे कहा, "तुम्हें शान्ति मिले।"
20:20 और यह कहकर उसने अपना हाथ और अपना पंजर उन्हें दिखाया। तब चेले प्रभु को देखकर आनन्दित हुए।
20:21 यीशु ने फिर उनसे कहा, "तुम्हें शान्ति मिले; जैसे पिता ने मुझे भेजा है, वैसे ही मैं भी तुम्हें भेजता हूँ।"
20:22 और यह कहकर उसने उन पर फूँका और उनसे कहा, "पवित्र आत्मा लो।
20:23 जिनके पाप तुम क्षमा करो, वे उनके लिये क्षमा किए गए हैं; जिनके तुम रखो, वे रखे गए हैं।"
20:24 परन्तु बारह चेलों में से थोमा जो दिदुमुस कहलाता है, जब यीशु आया तो उनके साथ न था।
20:25 जब और चेले उससे कहने लगे, "हम ने प्रभु को देखा है," तब उसने उनसे कहा, "जब तक मैं उसके हाथों में कीलों के छेद न देख लूँ, और कीलों के छेदों में अपनी उँगली न डाल लूँ, और उसके पंजर में अपना हाथ न डाल लूँ, तब तक मैं किसी रीति से प्रतीति न करूँगा।"
20:26 आठ दिन के बाद उसके चेले फिर घर के भीतर थे, और थोमा उनके साथ था। द्वार बन्द थे; और यीशु आया और उनके बीच में खड़ा होकर कहा, "तुम्हें शान्ति मिले।"
20:27 तब उसने थोमा से कहा, "अपनी उँगली यहाँ लाकर मेरे हाथों को देख और अपना हाथ लाकर मेरे पंजर में डाल, और अविश्‍वासी नहीं परन्तु विश्‍वासी हो।"
20:28 यह सुन थोमा ने उत्तर दिया, "हे मेरे प्रभु, हे मेरे परमेश्‍वर!"
20:29 यीशु ने उससे कहा, "तू ने तो मुझे देखकर विश्‍वास किया है, धन्य वे हैं जिन्होंने बिना देखे विश्‍वास किया।"
20:30 यीशु ने और भी बहुत चिह्न चेलों के सामने दिखाए, जो इस पुस्तक में लिखे नहीं गए।
20:31 परन्तु ये इसलिये लिखे गए हैं, कि तुम विश्‍वास करो कि यीशु ही परमेश्‍वर का पुत्र मसीह है: और विश्‍वास करके उसके नाम से जीवन पाओ।

===== अध्याय २१ =====

21:1 इन बातों के बाद यीशु ने अपने आप को तिबिरियास की झील के पास चेलों पर फिर प्रगट किया; और इस रीति से प्रगट हुआ।
21:2 शमौन पतरस और थोमा जो दिदुमुस कहलाता है, और गलील के काना के नतनएल और जब्दी के पुत्र और उसके चेलों में से दो जन इकट्ठे थे।
21:3 शमौन पतरस ने उनसे कहा, "मैं मछली पकड़ने जाता हूँ।" उन्होंने उससे कहा, "हम भी तेरे साथ चलते हैं।" वे निकले, और नाव पर चढ़े; और उस रात कुछ न पकड़ा।
21:4 भोर होते ही यीशु किनारे पर खड़ा हुआ; तौभी चेलों ने न पहचाना कि वह यीशु है।
21:5 तब यीशु ने उनसे कहा, "हे बालको, क्या तुम्हारे पास कुछ खाने को है?" उन्होंने उसको उत्तर दिया, "नहीं।"
21:6 उसने उनसे कहा, "नाव के दाहिनी ओर जाल डालो, तो पाओगे।" तब उन्होंने जाल डाला, और अब मछलियों की बहुतायत के कारण उसे खींच न सके।
21:7 तब उस चेले ने जिससे यीशु प्रीति रखता था, पतरस से कहा, "यह तो प्रभु है।" शमौन पतरस ने यह सुनकर कि यह प्रभु है, अपना अँगरखा कसकर बाँध लिया, (क्योंकि वह नंगा था) और झील में कूद पड़ा।
21:8 परन्तु और चेले नाव पर, मछलियों से भरे हुए जाल को खींचते हुए आए, क्योंकि वे किनारे से अधिक दूर नहीं, परन्तु कोई दो सौ हाथ ही थे।
21:9 जब किनारे पर उतरे, तो उन्होंने कोयलों की आग और उस पर मछली रखी हुई, और रोटी देखी।
21:10 यीशु ने उनसे कहा, "जो मछलियाँ तुम ने अभी पकड़ी हैं, उनमें से कुछ लाओ।"
21:11 शमौन पतरस ने नाव पर चढ़कर एक सौ तिरपन बड़ी मछलियों से भरा हुआ जाल किनारे पर खींचा, और इतनी मछलियाँ होने पर भी जाल नहीं फटा।
21:12 यीशु ने उनसे कहा, "आओ, जलपान करो।" और चेलों में से किसी को भी यह हियाव न हुआ कि उससे पूछे, "तू कौन है?" क्योंकि वे जानते थे कि यह प्रभु है।
21:13 यीशु आया, और रोटी लेकर उन्हें दी, और वैसे ही मछली भी।
21:14 यह अब तीसरी बार है कि यीशु मरे हुओं में से जी उठने के बाद चेलों को दिखाई दिया।
21:15 जब वे जलपान कर चुके, तो यीशु ने शमौन पतरस से कहा, "हे शमौन, यूहन्ना के पुत्र, क्या तू इनसे बढ़कर मुझ से प्रीति रखता है?" उसने उससे कहा, "हाँ प्रभु; तू जानता है कि मैं तुझ से प्रीति रखता हूँ।" उसने उससे कहा, "मेरे मेम्नों को चरा।"
21:16 उसने फिर दूसरी बार उससे कहा, "हे शमौन, यूहन्ना के पुत्र, क्या तू मुझ से प्रीति रखता है?" उसने उससे कहा, "हाँ, प्रभु; तू जानता है, कि मैं तुझ से प्रीति रखता हूँ।" उसने उससे कहा, "मेरी भेड़ों की रखवाली कर।"
21:17 उसने तीसरी बार उससे कहा, "हे शमौन, यूहन्ना के पुत्र, क्या तू मुझ से प्रीति रखता है?" पतरस उदास हुआ, कि उसने उससे तीसरी बार ऐसा कहा, "क्या तू मुझ से प्रीति रखता है?" और उससे कहा, "हे प्रभु, तू तो सब कुछ जानता है; तू यह जानता है कि मैं तुझ से प्रीति रखता हूँ।" यीशु ने उससे कहा, "मेरी भेड़ों को चरा।
21:18 मैं तुझ से सच सच कहता हूँ, जब तू जवान था, तब अपनी कमर बाँधकर जहाँ चाहता था, वहाँ फिरता था; परन्तु जब तू बूढ़ा होगा, तो अपने हाथ लम्बे करेगा, और दूसरा तेरी कमर बाँधकर जहाँ तू न चाहेगा वहाँ तुझे ले जाएगा।"
21:19 उसने इन बातों से प्रगट किया, कि पतरस कैसी मृत्यु से परमेश्‍वर की महिमा करेगा। और यह कहकर उसने उससे कहा, "मेरे पीछे हो ले।"
21:20 पतरस ने फिरकर उस चेले को पीछे आते देखा, जिससे यीशु प्रीति रखता था, और जिसने रात को उसकी छाती की ओर झुककर पूछा था, "हे प्रभु, तेरा पकड़वानेवाला कौन है?"
21:21 उसे देखकर पतरस ने यीशु से कहा, "हे प्रभु, इसका क्या हाल होगा?"
21:22 यीशु ने उससे कहा, "यदि मैं चाहूँ कि वह मेरे आने तक ठहरा रहे, तो तुझ से क्या? तू मेरे पीछे हो ले।"
21:23 इस कारण भाइयों में यह बात फैल गई, कि वह चेला न मरेगा; तौभी यीशु ने उससे यह नहीं कहा कि वह न मरेगा, परन्तु यह कहा, "यदि मैं चाहूँ कि वह मेरे आने तक ठहरा रहे, तो तुझ से क्या?"
21:24 यह वही चेला है, जो इन बातों की गवाही देता है, और जिसने इन बातों को लिखा है; और हम जानते हैं कि उसकी गवाही सच्ची है।
21:25 और भी बहुत से काम हैं, जो यीशु ने किए; यदि वे एक एक करके लिखे जाते, तो मैं समझता हूँ कि पुस्तकें जो लिखी जातीं वे संसार में भी न समातीं।

===== यूहन्ना के सुसमाचार का अन्त =====

Indian Revised Version (IRV)
सार्वजनिक डोमेन
पूर्ण पाठ: २१ अध्याय, ८७८ आयतें
