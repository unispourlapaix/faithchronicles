1 На початку було Слово, і Слово в Бога було, і Бог було Слово.
2 Воно в Бога було споконвіку.
3 Усе через Нього повстало, і ніщо, що повстало, не повстало без Нього.
4 У Ньому було життя, а життя було світлом людей.
5 І світло у темряві світить, і темрява не обгорнула його.
6 Був чоловік, посланий від Бога, йому на ймення Іван.
7 Він прийшов на свідоцтво, щоб засвідчити про світло, щоб повірили всі через нього.
8 Він не був світло, але щоб про світло засвідчити.
9 Було Світло правдиве, що просвічує кожну людину, що на світ приходить.
10 На світі Воно було, і світ через Нього повстав, і не пізнав Його світ.
11 Прийшло Воно до Своїх, та Свої Його не прийняли.
12 А всім, хто Його прийняв, їм владу бути синами Божими дало, тим, хто вірує в Його Ймення.
13 Вони народились не з крови, і не з пожадання тіла, і не з пожадання чоловіка, а від Бога.
14 І Слово стало тілом, і перебувало між нами, повне благодаті та правди. І ми бачили славу Його, славу, як Одинородженого від Отця.
15 Іван сповіщає про Нього та кличе, говорячи: Це був Той, про Кого я був сказав: Хто йде за мною, Той був передо мною, бо перш від мене Він був.
16 І від повноти Його взяли ми всі й благодать по благодаті.
17 Бо Закон був даний через Мойсея, благодать же і правда сталися через Ісуса Христа.
18 Бога не бачив ніхто ніколи; Однородний Син, що в лоні в Отця, Той виявив.
19 А оце свідчення Іванове, як юдеї послали з Єрусалиму священиків та левитів запитати його: Хто ти?
20 І він признався й не заперечив, і визнав: Я не Христос!
21 І запитали його: А що ж? Ти Ілля? Він же відказав: Не я. Пророк ти? Він відповів: Ні!
22 Тож сказали до нього: Хто ти? Щоб відповідь ми подали тим, хто нас послав. Що ти про себе кажеш?
23 Він мовив: Я голос кличучого в пустині: Дорогу Господню простуйте рівно! як пророк Ісая сказав був.
24 А послані були з фарисеїв.
25 І його запитали та й сказали йому: Чого ж ти христиш, коли ти не Христос, ані Ілля, ані той пророк?
26 Іван відповів їм, говорячи: Я христю водою, а серед вас стоїть Той, Кого ви не знаєте.
27 Він те, Хто йде за мною, що Йому я не гідний розвязати ремінця взуття!
28 Це сталося в Віфанії, за Йорданом, де христив Іван.
29 А другого дня Іван бачить Ісуса, що до нього йшов, і каже: Ото Агнець Божий, що гріх світу бере!
30 Це Той, що про Нього я був говорив: За мною йде Чоловік, що передо мною був, бо перше за мене Він був.
31 І я не знав Його, але щоб з'явився Він Ізраїлеві, ось я прийшов христити водою.
32 І свідчив Іван, говорячи: Я бачив, як Дух із неба зійшов, немов голуб, і на Ньому спочив.
33 І я не знав Його, але Той, Хто послав мене христити водою, Той сказав мені: Над Ким побачиш, як Дух зійде та й спочине на Нім, Той христить Духом Святим.
34 І я бачив, і засвідчив, що Він то Син Божий!
35 А другого дня Іван знов стояв, і два учні з ним.
36 І, побачивши Ісуса, що проходив, він каже: Ото Агнець Божий!
37 І зачули його двоє учнів, як він говорив, і пішли за Ісусом.
38 Ісус же обернувся, і, бачивши, що вони йдуть услід за Ним, каже їм: Чого шукаєте? Вони ж відказали Йому: Рабби (що значить, коли перекласти: Учителю), де Ти мешкаєш?
39 І Він їм відказав: Ідіть і побачите! Вони пішли й побачили, де Він мешкає, і позосталися в Нього того дня. А була година десята коло.
40 Андрій, брат Симона Петра, був один із двох, що чули від Івана й пішли за Ісусом.
41 Він знайшов перше брата свого Симона, і каже йому: Ми знайшли Месію (що перекладається: Христос).
42 І привів його до Ісуса. А Ісус, поглянувши на нього, промовив: Ти Симон, син Іванів; ти будеш кликатись Кифа (що перекладається: Петро).
43 А другого дня Він хотів іти до Галілеї. І знаходить Пилипа, і йому Ісус каже: Іди за Мною!
44 А Пилип був із Віфсаїди, із міста Андріїв та Петрових.
45 Пилип знаходить Натанаїла й каже йому: Ми знайшли Того, про Кого Мойсей писав у Законі та пророки, Ісуса, сина Йосипового, що з Назарету.
46 І сказав йому Натанаїл: Хіба з Назарету може бути що добре? Каже йому Пилип: Іди й побач!
47 Ісус же, як побачив, що йде до Нього Натанаїл, говорить про нього: Ось справді Ізраїльтянин, що нема в ньому хитрощів!
48 І питається Його Натанаїл: Звідки Ти знаєш мене? Ісус відповів і сказав йому: Перш, ніж покликав тебе Пилип, як ти під фіговим деревом був, Я бачив тебе.
49 Відповів Йому Натанаїл: Рабби, Ти Син Божий, Ти Цар Ізраїлів!
50 Ісус відповів і промовив до нього: Чи ти віруєш тому, що Я сказав тобі, що бачив тебе під фіговим деревом? Побачиш більше від цього!
51 І каже йому: Поправді, поправді кажу вам: відтепер побачите небо відчинене й Божих Анголів, що сходять та сходять на Людського Сина!